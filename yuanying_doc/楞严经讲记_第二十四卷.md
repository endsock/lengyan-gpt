## 大佛頂如來密因修證了義諸菩薩萬行首楞嚴經講義第二十四卷

**阿难！彼善男子，修三摩地，行阴尽者，诸世间性，幽清扰动，同**

**分生机，倏然隳裂，沉细纲纽，补特伽罗，酬业深脉，感应悬绝。**

此通明识阴，始终之相。彼善男子：即是行阴已尽之人，或始终不起狂解，或

妄念便能觉知，常住圆定，故仍称修三摩地；此中望行阴为终修，望识阴为始修

也。行阴尽者，诸世间性，即行阴生灭性也；诸世间一切有为之法，无非流变生灭

故。幽清扰动，同分生机者：观幽隐轻清，扰动之根元，即十二类生。同分生机，

即同生基也。基：表生之处；机：明动之始；其意则一而已。倏然隳裂，沉细纲纽

者：倏然即忽然也。隳坏裂破，沉细纲纽，沉是深沉，细即微细，纲为网上之大


---
*第 1496 页*

<!-- 第 1496 页 -->

纲，纽为衣中之纽扣；此状生机之纲纽，为网衣之枢要也。功夫至此，忽然隳裂，

沉细纲纽，则补特伽罗，此云数取趣，即中有身，众生由此，能数数取著于诸趣，

而受生也。且受生，所以酬答宿业，而酬业之深潜脉络，即是行阴，为生灭根元

也。感应悬绝者：感应即因果也，而言悬绝者，以行阴既尽，深潜脉络已断，因亡

果丧，不复受生，故云悬绝。



**于涅槃天，将大明悟，如鸡后鸣，瞻顾东方，已有精色。六根虚**

**静，无复驰逸，内外湛明，入无所入。深达十方，十二种类，受命**

**元由；观由执元，诸类不召，于十方界，已获其同；精色不沉，发**

**现幽秘。此则名为，识阴区宇。**

于涅槃性天，为五阴所覆，轮转生死，昏如长夜，将大明悟。言将者，谓才有

明悟之前兆耳。故下以喻显之。前三阴尽，如鸡初、二、三鸣，未见精色。今行阴

既尽，如鸡最后啼鸣；瞻顾性天，亦若东方已有精明之色，但未大明白，以其尚为


---
*第 1497 页*

<!-- 第 1497 页 -->

识阴所覆故。工夫至此，行阴已尽，识阴已现时也。六根虚静，无复驰逸四句，指

掌疏约前四阴尽相言之。以受尽故虚，无领纳故；想尽故静，离分别故；行尽故无

复驰逸，绝迁流故。内之六性，既已湛然明净，况夫色阴先尽，而外之六尘，岂更

昏扰乎？如是则内根外境，同归湛明之一体也。既唯一体，内外相尽，故曰：入无

所入。《正脉》云：亦即渐次中，尘既不缘，根无所偶，反流全一，六用不行之时

也。内外湛明：言根尘化为一味，湛明之境。入无所入者：谓初心亡所，故言入

流；既尽根尘，更何所入？

深达十方，十二种类，受命元由者：至此根尘既销，纲纽自破，则第八识，从

此显现。环师谓：受命元由，即是识阴，然亦即是类生别相；所谓各命由绪，显异

前之总相而见，故曰深达也。十方世界，十二种类，众生投胎，受命根本元由，若

知此是无明幻力所起，离于依他起性，则识阴自可顿超。其奈行人至此，观此受命

元由，执此为本元真心，故曰观由执元，遂致识阴终不可破。虽不可破，而行阴已

尽，果报不牵，故曰诸类不召，则尽十二类，皆不能牵引受生矣。唯见十方世界，


---
*第 1498 页*

<!-- 第 1498 页 -->

同一识性，同是唯识，一体变现，更无别法之可得，故曰已获其同。此即已得六

销，犹未亡一。精色不沉，发现幽秘者：谓识精元明，常得现前，如初见性天，已

有精明之色，不复更沉。虽未大明，然已东方发白，显现幽暗隐秘之处，言其具见

暗中之物也。即是行尽识现，如脱外衣，方见最内贴体汗衫，此则名为识阴，未破

之区宇。



**若于群召，已获同中，销磨六门，合开成就，见、闻通邻，互用清**

**净。十方世界，及与身心，如吠瑠璃，内外明彻，名识阴尽。是人**

**则能，超越命浊，观其所由，罔象虚无，颠倒妄想，以为其本。**

群召，谓群生果报，皆能牵召受生，故曰群召。已获其同者：行阴已破，诸类

不召，识阴现前，故观十方唯识，一体变现，更无别法，是谓已获同中，同即一体

也。销磨六门，合开成就者：即于同中，加功用行，销镕磨炼，六根门头，合之则

一，开之则六。以六根为一根用，以眼能见，耳、鼻、舌、身、意皆能见，名合成


---
*第 1499 页*

<!-- 第 1499 页 -->

就；以一根为六根用，以眼不独见色，而能闻、齅、尝、触、觉、知，名为开成就；

一根如是，根根合开皆然。见闻通邻，互用清净者：《正脉》云：不唯情界脱缠，

亦以情器交彻也。见闻者：略举六根之二；通邻者：其结已解，其体不隔也；互用

者：体既无隔，用可互通也；谓眼家，作耳家佛事等。以其回脱浮尘、胜义，二种

根结，无障无碍，故曰清净。此即情界脱缠。下则情器交彻。十方世界，此器世

界；及与身心，此有情世界也。外器内根，全是自己心光，世界身心，荡然不复更

有，故云如吠瑠璃，内外明彻。即前所谓山河大地，应念化成无上知觉是也。至此

一念不生，不生不灭，与生灭和合之相灭，故云名识阴尽。按耳圆通，此当寂灭现

前。《指掌疏》云：前于空所空灭时，宛尔有个能灭心，即是第八本识，然此乃是对

生言灭，灭非真灭，正是识阴，今于识阴尽处，对生言灭之灭，亦复俱灭，故是

寂灭现前时也。是人则能超越命浊：此经命浊，以一性六用，同异相织为体，如前

命浊文云：汝等见闻，元无异性（），众尘隔越，无状异生（）。性中相知，

用中相背，同异失准，相织妄成，名为命浊。今以合开成就，一六俱亡，无复相


---
*第 1500 页*

<!-- 第 1500 页 -->

织，故能超越。至此反观识阴之所由来，莫非幻妄，非有谓之罔；非无谓之象；体

性空寂，故名虚无；迷背真性，名为颠倒；元无别法，惟此妄想，以为识阴之根本

耳。但能达妄本空，则妄想尚无，识阴何有？故曰识阴虚妄，本如来藏也。初具示

始终竟。



**阿难当知：是善男子，穷诸行空，于识还元，已灭生灭，而于寂**

**灭，精妙未圆。**

此示识阴十种邪执，第一因所因执也。先教以当知，以示警觉之意。是修圆通

之善男子，穷诸行空者；谓研穷行阴，而至于空，即行阴已尽。于识还元者：指行

尽识现，如前云：熠熠元性，性入元澄，一澄元习，如波澜灭，化为澄水是也。于

八识反本还元矣！已灭七识迁流生灭之性，而于识阴，寂灭之性，精妙未圆。《指

掌疏》云：寂即常德，离生死故；灭即净德，灭烦恼故；精即我德，有真体故；妙

即乐德，具神用故。总为一涅槃，盖必透过识阴，始得圆满也。《宝镜疏》云：而


---
*第 1501 页*

<!-- 第 1501 页 -->

于识阴，寂灭之性，虽已现前，但其真精妙明，尚未发光，犹为识阴所覆，未能圆

照于法界也。《正脉疏》云：所言寂灭者，即圆通中解结，末后之灭结也。不带纤

毫生灭曰精，惟余一味寂常曰妙，始是纯真性体。此而未圆，正明识阴未破，尚为

所覆，似一似常未精未妙也。



**能令己身，根隔合开，亦与十方，诸类通觉，觉知通，能入圆**

**元。若于所归，立真常因，生胜解者，是人则堕，因所因执，娑毗**

**迦罗，所归冥谛，成其伴侣，迷佛菩提，亡失知见。**

《正脉疏》云：能令下，先举起执之由。大凡起执，必覩大定中，殊胜之象，

以发端耳。首二句：能令自己之身，六根隔碍销镕，合六根为一根之用，开一根为

六根之用，蹑前销六入一之境。次三句：亦与十方，十二类生，通一见闻觉知，此

为群心，通同合之境。觉知既已通同合，能入圆元。圆元：即识阴也。圆表诸

类徧含，元表万化托始。其言能入者，意明四阴荡尽，归宿于此而已。下方是所起


---
*第 1502 页*

<!-- 第 1502 页 -->

法执。若于所归：即是能入圆元；由不达即是识阴，遂妄立真常，堪可依住，因即

依也，以为极果，生殊胜之解者。是人则堕因所因执者：本非可依，而谬执能依之

心，所依之境，故曰因所因执。《正脉》云：识乃无明幻影，罔象虚无，毕竟无实，

如人梦见依归得托之地，妄生庆幸，岂有真实哉？下明所堕同类，娑毘迦罗，此云

黄发外道，师事梵天，以我为能归，以冥谛为所归，前云非色非空，拘舍黎等，昧

为冥谛；然计此非只一人，前后异出耳。成其伴侣者，即同类也。迷佛菩提，亡失

知见者：迷了佛果菩提无得之真道，亡失自己因地知见之妙心矣。



**是名第一，立所得心，成所归果，违远圆通，背涅槃城，生外道**

**种。**

识阴十相，此居其首，故名第一。前能令此身，根隔合开，遂立此识有所得之

心；亦与诸类，觉知通，遂执此识成所归之果。殊不知，圆满菩提，归无所得。

今以心有所得，果有所归，如人梦见拾得金宝，归于家中，所得所归，皆非真实


---
*第 1503 页*

<!-- 第 1503 页 -->

也。违远圆通，背涅槃城，生外道种：《宝镜疏》云：向者，行尽识现，根隔合开，

圆通将近；今立能立所，则违而远矣。向者，于涅槃性天，将大明悟；今则背之，

而入生死路矣。向者，觉心欲发，堪为佛子，今则反生外道，断佛种矣，可不悲

哉！后皆倣此。初因所因执竟。



**阿难！又善男子，穷诸行空，已灭生灭，而于寂灭，精妙未圆。**

此第二，能非能执也，准前可知。



**若于所归，览为自体，尽虚空界，十二类内，所有众生，皆我身**

**中，一类流出。生胜解者，是人则堕，能非能执，摩醯首罗，现无**

**边身，成其伴侣。迷佛菩提，亡失知见。**

若于所归者：蹑前章也。但前章，有乍现胜相之文，已将识阴，为所归之果。

今仍蹑所归二字，前但执为归托之处，此则览为自体，是其差别也。览为自体者：


---
*第 1504 页*

<!-- 第 1504 页 -->

即忘身观识，久久观成，唯见识体无边，不见有身故，即以识心为自体也；遂谓尽

虚空界，十二种类，所有众生，皆我身中，一类流出。生殊胜解者，将必以我为能

生彼，而彼非能生我，故曰是人则堕，能非能执。摩醯首罗，即色界顶天，乃三目

八臂，骑白牛，执白拂，大自在天是也。竺法兰云：西域梵志，常修梵行，事首罗

天，以为天尊。今云现无边身者：谓大自在天，自计于身中，能现无边众生之身；

而此识阴行人，计我生彼十二类生，与彼计同，故云成其伴侣。不信别有因果，自

应迷佛所证菩提之果觉，妄计彼天为胜，自应亡失正知正见之因心。



**是名第二，立能为心，成能事果，违远圆通，背涅槃城，生大慢**

**天，我徧圆种。**

立能为心，成能事果者：因见识阴，能摄能生，遂立为能为因心，十方众生，

皆我流出，遂谓成就能事之果。违远圆通者：则失因地心；背涅槃城者：则亡果地

证也。生大慢天，即大自在天，自计能生一切，起祖先慢，故以大慢为名。又计自


---
*第 1505 页*

<!-- 第 1505 页 -->

体，周徧虚空，圆含一切；今行人谬计，既同于彼，成彼种类，故曰我徧圆种也。

《正脉》问：此计识为自体，流出一切，何异佛说，万法唯识？答：佛说万法唯

识，缘生如幻，生即无生；此计实生，安得一辙？又唯识正明无他心外之法，此计

能生他法，宛尔颠倒，何疑之有！二能非能执竟。



**又善男子，穷诸行空，已灭生灭，而于寂灭，精妙未圆。**

此第三，常非常执，准上可知。



**若于所归，有所归依，自疑身心，从彼流出，十方虚空，咸其生**

**起，即于都起，所宣流地，作真常身，无生灭解。在生灭中，早计**

**常住，既惑不生，亦迷生灭，安住沉迷。生胜解者，是人则堕，常**

**非常执；计自在天，成其伴侣。迷佛菩提，亡失知见。**

若于所归，有所归依者：此与上科差别也。上科于所归识元，览为自体。此科


---
*第 1506 页*

<!-- 第 1506 页 -->

于所归识元，为我所归依处。自疑我之身心，从彼流出。不仅彼能生我，即十方虚

空，咸其生起，况空中所有一切耶？即于都起，所宣流地者：地即处也，然识阴即

为虚空等，所都起处，为身心等，所宣流处也。作真常身，无生灭解者：于彼所归

识阴，始终不见生灭，故即作真常之身，无有生灭解也。在生灭中，早计常住者：

识阴，由真如不生不灭，与生灭和合，名和合识，非是不生不灭，要必破和合识，

灭相续心，方为常住真心。今识阴未尽，在生灭中，早计常住者，不亦惑乎？此正

不了真如为不生灭性，亦兼不了识阴犹属微细生灭，故曰既惑不生，犹迷生灭。且

真妄双迷，安心住著，故曰沉迷。反生胜解者：是以识阴，而作常住解；我及万

物，皆是非常；故曰则堕常非常执。计自在天，即欲界顶，魔王天。涅槃经迦旃延

说：一切众生悉是自在天作。《楞伽经》涂灰外道说：计自在天，为万物因。今以

识阴，为身心从彼流出，及虚空万物，皆其生起，正与此天相似，故曰成其伴侣。

然既惑不生灭性，则必迷佛果菩提之道，亦迷生灭识阴，则必亡失，正知正见，而

堕邪知邪见也。


---
*第 1507 页*

<!-- 第 1507 页 -->



**是名第三，立因依心，成妄计果，违远圆通，背涅槃城，生倒圆**

**种。**

立因依心者：计识能生我身心为因，又计是我归依之处为依。成妄计果者：谓

以生灭识阴，作真常身，成就妄计之果。亡失本修，自与圆通相违远，流入外道，

正与涅槃，相反背矣。此与上科，同一识阴，而所执则异。前执我圆，能生万物；

此执彼圆，生我身心；故曰倒圆种。三常非常执竟。



**又善男子，穷诸行空，已灭生灭，而于寂灭，精妙未圆。**

此第四，知无知执，准上可知。



**若于所知，知徧圆故，因知立解，十方草木，皆称有情，与人无**

**异。草木为人，人死还成十方草树，无择徧知。生胜解者，是人则**


---
*第 1508 页*

<!-- 第 1508 页 -->

**堕，知无知执，婆咤、霰尼，执一切觉，成其伴侣。迷佛菩提，亡失**

**知见。**

温陵曰：所知，即所观识阴也。谓识有知，而一切法，由知变起，因计知体，

圆徧诸法，遂立异解，谓无情皆有知也。十方草木，本属无情，以异解故，皆称有

情，与人无异。草木为人，人死还成十方草树，互为轮转，无所拣择，有情无情，

而徧皆有知也。《正脉》问：此与佛说，山河化为无上知觉，有何简别？答：今详

内所明，见、相二分，本惟一心，迷之为二，故妄见无情，不通知觉，大悟复归一

心，则通一知觉，更无外物，非谓各各有知，同他心量也。

今以无情有知，生胜解者，是人则堕，谬计无情有知，实本无知，故曰知无知

执。婆咤、霰尼二外道名；婆咤，名义集云：跋阇，此云避去，善见律云：初为牧

童，毘舍离王，未登位时，共同游戏，童为王蹋，泣诉父母。父母曰：汝应避去，

因此立名。霰尼或云先尼，此翻有军，立名之意未详。执一切觉者：二外道执一切

有情无情，皆有知觉，此计徧知，竟同于彼，故曰成其伴侣。迷佛菩提，亡失知


---
*第 1509 页*

<!-- 第 1509 页 -->

见。



**是名第四，计圆知心，成虚谬果，违远圆通，背涅槃城，生倒知**

**种。**

是名第四，计圆徧一切有知为因心，成虚无谬误之果，则违远圆通之因地心，

迷背涅槃之果地觉，生倒知种；以无情无知为有知，谓倒知种。问：世有依草附

木，以显灵异，讵非有知耶？答：是能依能附之精灵有知，非彼无情之草木有知

也。四知无知执竟。



**又善男子，穷诸行空，已灭生灭，而于寂灭，精妙未圆。**

此第五生无生执，准上可知。



**若于圆融，根互用中，已得随顺，便于圆化，一切发生，求火光**


---
*第 1510 页*

<!-- 第 1510 页 -->

**明，乐水清净，爱风周流，观尘成就，各各崇事，以此群尘，发作**

**本因，立常住解，是人则堕，生无生执。诸迦叶波。并婆罗门，勤**

**心役身，事火崇水，求出生死，成其伴侣，迷佛菩提，亡失知见。**

环师谓：识阴尽者，销磨六门，诸根互用，今识阴未尽，则才得随顺而已。若

于圆满无碍，融通不隔，六根互用之中，观﹁中﹂一字，足见互用之妙，含而未发

也。已得随顺者：虽然互用之妙，含而未发而已；得随心顺意，略无隔碍而已。即

便于此，圆融化理，妄生计度，一切诸法，莫不由此四大发生。于是求火之光明，

乐水之清净，爱风之周流，观尘之成就，尘即地大，以地大能成就诸事故。各各崇

事：崇即尊崇，事即供事，或尊供于火，或尊供于水等，各随所见，而偏执也。为

欲增进其圆化之妙，以此群尘，发作本因者，群尘即指四大，如前云：四大和合，

发明世间，种种诸相，以此为发生造作本因。一切所作，皆属无常，惟此常住，故

立常住解，以为常司造化之真宰也。并谬计能生圣果，一切圣凡因果，莫不由之而

生；实则不能生，故曰生无生执。


---
*第 1511 页*

<!-- 第 1511 页 -->

诸迦叶波，别姓也，如优楼频螺迦叶等，婆罗门总姓，共有十八，迦叶其一

也，乃指一类，事四大之外道。勤劳其心，役使其身，供事于火，尊崇于水，事风

崇土，可以例知。以此崇事，求出生死，以求徧常之果，成其伴侣。所立既非真

常，所修宁有实果？故曰迷佛菩提。崇事无情，立常住解，故曰亡失知见。



**是名第五，计著崇事，迷心从物，立妄求因，求妄冀果，违远圆**

**通，背涅槃城，生颠化种。**

《正脉》云：计著：邪惑也。崇事：邪业也。迷心者：迷己一真灵觉之心；从

物者：从四大无知之物。妄求因者：非因计因也；妄冀果者：非果望果也。认无情

之物为真因，故曰违远圆通；将有漏之果为实证，故曰背涅槃城。生颠化种者：谓

生颠倒化理之种类。佛说应观法界性，一切唯心造。是心为能造，而一切为所造，

此是生物之正理。今既颠倒化理，故堕外道种类。五生无生执竟。




---
*第 1512 页*

<!-- 第 1512 页 -->

**又善男子，穷诸行空，已灭生灭，而于寂灭，精妙未圆。**

此第六归无归执，准上可知。



**若于圆明，计明中虚，非灭群化，以永灭依，为所归依。生胜解**

**者，是人则堕，归无归执，无想天中，诸舜若多，成其伴侣。迷佛**

**菩提，亡失知见。**

圆明，即是识阴，见前四阴皆尽，露出识阴，圆徧湛明，犹如止水。，而不知

仍是罔象，虚无妄想，即便计此，圆明中虚无体性，为究竟地。非灭群化者：非即

毁也，要毁灭群尘所化，一切身土，即欲灰身灭土，纤尘不立。以永灭依，为所归

依者：以永灭群化所依之空，为所归之处，常处虚空，永为依托，更不前进。岂知

乃是虚无不实之境，非是实有可归之处也。以此生胜解者，是人则堕归无归执，以

此为托之处，实无可归托也。无想天中，诸舜若多，成其伴侣者：《正脉》云：无

想天，略举非非想，以该四空，非取四禅无想也。诸舜若多，总举趣空天众，为同


---
*第 1513 页*

<!-- 第 1513 页 -->

类也。既以断灭为果，自应迷佛菩提，以虚无为因，自应亡失知见。



**是名第六，圆虚无心，成空亡果，违远圆通，背涅槃城，生断灭**

**种。**

于圆明中，以虚无之心为因，成就空亡之果，谓纵使修到非非想天，八万劫终

是落空亡。违远圆通，以不生不灭为因地心；背涅槃城，以不生不灭为果地觉也。

现在既以断灭居心，将来必堕断灭之种。《正脉》问：此与后二何别？答：弃有取

空，见解志愿皆同，但先心各别，此凡外种伏惑取空，彼圣性种断惑取空也。六归

无归执竟。



**又善男子，穷诸行空，已灭生灭，而于寂灭，精妙未圆。**

此第七贪非贪执，准上可知。




---
*第 1514 页*

<!-- 第 1514 页 -->

**若于圆常，固身常住，同于精圆，长不倾逝。生胜解者，是人则**

**堕，贪非贪执；诸阿斯陀，求长命者，成其伴侣。迷佛菩提，亡失**

**知见。**

《正脉》云：圆常亦识阴区宇。历观上来，于此一境，称圆元、圆融、圆明、

圆常，义各有表。元表诸法统归，融表万化含蓄，明表彻体虚朗，常表究竟坚牢。

各与本文关涉，细寻可见。由彼观见，前四阴尽灭，而识阴现前，识体精明，湛不

摇动，而妄计为圆满常住也。又见识为一身之主，有欲坚固此身，令得常住，同于

识精圆明，长不倾逝。倾逝即死也，即所谓长生不死也。不知此身，终是无常生

灭，妄生贪著。以此生胜解者，是人则堕，贪非贪执，谓妄生贪著长生，而实非可

贪也。诸阿斯陀，此云无比，即长寿仙也。言诸者，以仙非一人，凡求长命者，成

其伴侣。不知更求真常之果，故曰迷佛菩提；但知坚固幻妄之躯，故曰亡失知见。



**是名第七，执著命元，立固妄因，趣长劳果，违远圆通，背涅槃**


---
*第 1515 页*

<!-- 第 1515 页 -->

**城，生妄延种。**

执著命元者：执著识阴，为受命之根元也。立固妄因者：立坚固幻妄之色身，

以圆常识阴为因心。趣长劳果者：趣向长恋尘劳之果报，而不求出离之道也。亡失

本修，故曰违远圆通；不出生死，故曰背涅槃城。生妄延种者：谓不达自性真实常

住，存想固形，妄冀延长寿命，以成长寿仙之种类也。七贪非贪执竟。



**又善男子，穷诸行空，已灭生灭，而于寂灭，精妙未圆。**

此第八真无真执，准上可知。



**观命互通，却留尘劳，恐其销尽，便于此际，坐莲华宫，广化七**

**珍，多增宝媛，恣纵其心。生胜解者，是人则堕，真无真执，咤枳、**

**迦罗，成其伴侣。迷佛菩提，亡失知见。**

观命：即观受命元由，乃是识阴，与诸类通觉，故曰互通。是知一切身命，咸


---
*第 1516 页*

<!-- 第 1516 页 -->

以识阴为本，一切尘劳，悉与命元有关；于是却留住世间尘劳，祗恐其销尽，则我

之身命，无所依托。且行尽识现，一切圆融变化，莫不随心自在。便于此际，正却

留尘劳之相。尘劳以贪欲为本，即于此际，现坐莲华宫，取其庄严美丽，微妙香

洁。广化七珍，多增宝媛者：七珍即七宝，媛是美女也。使七宝罗列于华宫，俾美

女横陈于左右，穷奢极欲，恣纵其心，以为妙乐。生胜解者，是人则堕，真无真

执，妄执业识，命元为真常，而实非真常。咤枳迦罗，即天魔之异名，咤枳此云结

缚，迦罗此云我所作，此魔自谓三界结缚，惟我所作，以能变化欲境，结缚众生

故。今却留尘劳，略同彼计，故云成其伴侣。迷佛菩提，亡失知见，不知更有无上

菩提，亡失正知正见也。



**是名第八，发邪思因，立炽尘果，违远圆通，背涅槃城，生天魔**

**种。**

发邪思因者：谓发邪思纵欲，以为因心。立炽尘果者：谓立炽盛尘劳，以为果


---
*第 1517 页*

<!-- 第 1517 页 -->

觉也。违远圆通，本修之因心；背涅槃城，寂灭之果觉也。不断欲而修禅，必落魔

道，故曰天魔种。八真无真执竟。



**又善男子，穷诸行空，已灭生灭，而于寂灭，精妙未圆。**

此第九定性声闻，准上可知。



**于命明中，分别精麤，疏决真伪，因果相酬，惟求感应，背清净**

**道：所谓见苦断集，证灭修道，居灭已休，更不前进。生胜解者，**

**是人则堕定性声闻。诸无闻僧，增上慢者，成其伴侣。迷佛菩提，**

**亡失知见。**

于命明中者：谓识阴显露，已能通达，各命由绪，了然明白也。便知此中，识

阴徧含，漏无漏种子，为一切凡圣所依。由是分别精麤者：分析辨别，而圣位则

精，谓变易精微故；凡位则麤，谓分段麤显故。疏决真伪者：疏通决择，而圣道则


---
*第 1518 页*

<!-- 第 1518 页 -->

真，谓修证真实故；外道则伪，谓断常伪妄故。因果相酬者：世出世间，皆是依因

感果，自相酬答。而欲易麤为精，舍伪从真，故惟求感应。感即是修，应即是证，

惟求真修实证，速出三界也。

背清净道者：谓背弃一乘实相，清净之道，以双离二边垢故。所谓见苦、断集、

证灭、修道者：蹑解惟求感应之事。苦、集，是世间因果。灭、道，是出世间因果。

见世间苦谛苦果，皆由集谛烦恼苦因所招；见出世间灭谛乐果，皆由道谛乐因所

感。厌苦断集，慕灭修道。居灭已休，更不前进者：居灭谛涅槃之乐，则心满意

足，自谓所作已办，生死已了，更不求进大乘之道，中止化城，不求宝所，得少为

足。生胜解者：于菩萨所修大乘，不生一念好乐之心，是人则堕，定性声闻。定

性：即不发回小向大之心，钝阿罗汉是也。诸无闻僧者：四禅无闻比丘，及增上慢

者，略同此计，故曰成其伴侣。沉空滞寂，故迷佛果，菩提之道，灰身泯智，是以

亡失大乘知见。




---
*第 1519 页*

<!-- 第 1519 页 -->

**是名第九，圆精应心，成趣寂果，违远圆通，背涅槃城。生缠空**

**种。**

圆精应心者：圆满易麤为精，求应之因心，成就沉空趣寂，定性之小果。不得

圆通之因心，故曰违远。莫获涅槃之极果，故称迷背。生缠空种：谓永缠于空，而

无超脱之志。九定性声闻竟。

癸十定性辟支子初行尽识现

**又善男子，穷诸行空，已灭生灭，而于寂灭，精妙未圆。**

此第十定性辟支，准上可知。



**若于圆融，清净觉明，发研深妙，即立涅槃，而不前进。生胜解**

**者，是人则堕，定性辟支。诸缘独伦，不回心者，成其伴侣。迷佛**

**菩提，亡失知见。**

六根互用曰圆融，诸尘不染曰清净，照见命元曰觉明。发研深妙者：发心研究


---
*第 1520 页*

<!-- 第 1520 页 -->

有二种：一独觉，寂居观化，无师自悟。二缘觉，观察因缘，悟明无性，此二人俱

得深妙之悟，即以悟境，立为涅槃，以为归息之处。不知更求真如不动，寂灭场

地，及性海圆融，缘起无碍，故云而不前进。以是生胜解者，是人则堕入定性辟

支，辟支梵语，具含缘、独二觉义。定性，以不复前进，亦即不回心者，成其同伴

等侣。迷佛菩提，亡失知见者：迷了佛果，无上菩提之道，此宝所也；亡失本修，

正知正见之心，此因心也。



**是名第十，圆觉心，成湛明果，违远圆通，背涅槃城，生觉圆**

**明，不化圆种。**

圆徧诸类，觉知通，此是识阴境界，即以悟境为因心，成湛明果。寂静名

湛，成独觉，得自然慧之果；洞彻曰明，成缘觉，究竟无生之果。违远圆通，背涅

槃城者：谓圆通依不生灭为因地心，然后圆成果地修证。今乃依识阴悟境，即立涅

槃，得少为足，中止化城，故曰违远，曰背。生觉圆明，不化圆种者：觉，即独


---
*第 1521 页*

<!-- 第 1521 页 -->

觉、缘觉，生此二种果位；圆明即悟证之境。独觉无师自悟，缘觉缘生无性，遂计

其理圆，其智明，即认为涅槃真境；而不能融化透过，所悟所执，空净圆影，依然

为一定性种耳。问：识阴十境，前八是外道、天、仙、魔王，错修妄本，贪恋尘劳，

不出三界，枉受生死，判属为魔，固其宜矣；而声闻、缘觉、断惑证真，已出三界，

而了生死，何亦判属魔境，令人不敢修习；倘遇钝根，有失接引，岂慈悲心者之所

为耶？答：准《华严经》，忘失菩提心，修诸善法，皆为魔业。况此经乃修楞严大

定，圆满无上菩提，声闻、缘觉，得少为足，中止化城，非魔业而何哉？二中间十

执竟。



**阿难！如是十种禅那，中途成狂，因依迷惑，于未足中，生满足**

**证，皆是识阴，用心交互，故生斯位。**

如是十种禅那：谓透过行阴十境，识阴未曾起执，总属禅那善境。中途成狂，

因依迷惑者：未至圆通中间，或遭枝歧，如前八种各起狂解，因依颠狂见解，不自


---
*第 1522 页*

<!-- 第 1522 页 -->

觉知，故曰迷惑。又于未足中，生满足证者：未至寂灭现前，即生满足证，保果不

前，自谓已足；如后二种，定性声闻、辟支是也。然究其所以，实非外魔来扰，皆

是识阴将破未破，用心不纯。妄念与正念，交互而起。若妄念胜时，故生斯位。斯

位即前十执。



**众生顽迷，不自忖量，逢此现前，各以所爱，先习迷心，而自休**

**息，将为毕竟，所归宁地。自言满足，无上菩提，大妄语成。外道**

**邪魔，所感业终，堕无间狱。声闻、缘觉，不成增进。**

此警惕显害。众生顽而无知，迷而无识，不自思忖量度，逢此境界现前，各以

所爱而取。先习迷心者：积劫熏习，偏爱邪种，迷暗自心。今于定中，所现境界，

适与先心相似，投彼病根，发其痼疾，即便欣取，而自休息。前八种，于自所计

果，拟是毕竟所归宁地，将谓即是安身立命之处，如第一所归果，第八炽尘果是

也。后二种于自所证果，自言满足，无上菩提，妄言究竟极证，如第九趣寂果，第


---
*第 1523 页*

<!-- 第 1523 页 -->

十湛明果是也。

然此等，未得言得，未证言证，故云大妄语成。虽皆为妄语，而害分轻重，外

道邪魔八种，所感有漏，禅福之业终尽，必堕无间之狱，此约害之重者言之。声闻

缘觉二种，现前所证，乃是无漏所感，必无堕狱之事。惟是不成增进，永闭化城，

不达宝所，此约害之轻者言之。其害虽分轻重，而于圆通中，皆为魔障耳。



**汝等存心，秉如来道，将此法门，于我灭后，传示末世，普令众**

**生，觉了斯义。无令见魔，自作沉孽，保绥哀救，消息邪缘。令其**

**身心，入佛知见，从始成就，不遭歧路。**

汝等，存大悲救世之心，秉如来觉他之道，将此辨魔法门，于我灭度之后，正

法寖衰，邪法增炽，传示末法之世，普令众生，觉了斯义。斯义：即中途成狂等，

十种差别之义。既经觉了，颠狂知见自息。前七是见，第八具见爱，以却留尘劳

故。二乘，于界内见爱虽尽，而界外见爱犹存。其于涅槃，则迷真执似；于谛理，


---
*第 1524 页*

<!-- 第 1524 页 -->

则厌有著空，不达法空，但求自利等，皆颠倒分别见也。以上诸见不生，故云无令

见魔，自作沉孽。自作者：显非外魔来扰，乃是心中见魔之自作耳。沉孽：谓沉重

罪孽，如外道邪魔，报终堕狱；声闻辟支，永闭化城皆是也。

保绥哀救，消息邪缘者：绥安也，保绥禅定，哀救行人，消磨息灭邪见之缘。

邪缘，即前颠倒分别见爱，全障真正知见。今既息灭，则障尽理现，令其身心，自

然得入佛之知见，从此为始，成就圆通，中中流入萨婆若海，直至成佛，不遭歧

路；所谓终始地位，中间永无诸委曲相也。二详分五魔境相，一大科竟。



先证

**如是法门，先过去世，恒沙劫中，微尘如来，乘此心开，得无上**

**道。**

如是，指法之词。法门，近指识阴，辨魔法门，远该前四阴。先过去世，恒沙

劫中：远指多劫也。微尘如来者：极言其佛之多也。前云：此是微尘佛，一路涅槃


---
*第 1525 页*

<!-- 第 1525 页 -->

门。乘此心开者：每于一阴未开之时，须要依此法门，而辨别之，不为十种魔境所

惑，方得透过。一阴如是，诸阴皆然，识阴若尽，则任运得成无上佛道矣！



**识阴若尽，则汝现前，诸根互用，从互用中，能入菩萨，金刚干**

**慧，圆明精心，于中发化。**

识阴若尽者：将齐此以明超证也。则汝现前诸根互相为用，六根之体，固属圆

融，六根之用，亦复不隔，每一根中，皆兼具五根之用，此当圆教初住，圆通之

位；五阴既尽，解六结，越三空，生灭既灭，寂灭现前时也。从互用中者：此即从

初住位中，便能入于菩萨金刚干慧，此干慧即前之干慧地，初住已证。耳根圆通，

名为金刚三昧，干慧亲依而立，故特称金刚之名。此即一超直入，等觉后心，盖促

举始终也。下圆明精心，于中发化者：略表中间，廓周法界曰圆，寂照无边曰明，

前偈云：现在诸菩萨，今各入圆明，此即圆通体也，故号精心，谓纯真无妄之妙

心。于中即于初住至等觉，两楹之中，发起神通变化。如观世音，获二种殊胜，发


---
*第 1526 页*

<!-- 第 1526 页 -->

三种妙用也。

**如净瑠璃，内含宝月，如是乃超十信、十住、十行、十回向、四加行**

**心，菩萨所行，金刚十地，等觉圆明。**

首二句以喻明。瑠璃：喻圆明精心；含月：喻于中发化。谓圆明精心，性具神

化，不碍发挥运用，洞照近远。如论悟证，已齐佛果。如是乃超十信、十住等，意

以初住为能超，中间诸位为所超，下入于如来，妙庄严海；亦即以初住为能入，妙

庄严海为所入也。此中复超十信者：全显此经十信，乃初住开出。于地特言菩萨所

行者：意表入地，乃真修圣位耳。皆以金刚利智修断，故言金刚十地，与前干慧位

中，金刚不同，彼指耳根圆通，是诸位通依，故置诸位之初，此显地上金刚，坚利

之智，能断微细无明，故标十地之首。

《正脉》云：于等觉复言圆明者：见始终惟此一心，但至等觉，则发化之极

也。按天台言：圆教有利根者，一生超登十地。清凉言：解行在躬，一生圆旷劫之

果，皆从初住超之。盖初住名发心住，以是义言，从初发心，即成正觉。旧注谓从


---
*第 1527 页*

<!-- 第 1527 页 -->

七信超之，未敢闻命；大抵详究圆家，只有二位：一断前通惑，从满观行，一超直

入初住，中间更不取证。二断后别惑，从入初住，一超直至等觉，中间亦不取证。

而佛于圆家，仍列多位者，有二意：一者、为引渐机，令欣从圆顿也。二者、见佛

眼明，极能于至迅速者，见而分析也。譬于飞隼上山，虽至迅疾，然亦自下历上；

但眼钝者，终不能彻见，而分析之，故须佛眼也。



**入于如来，妙庄严海，圆满菩提，归无所得。**

入于究竟如来，圆极之果。妙庄严海者：以万德庄严果海，各尽其妙，是为福

究竟。圆满菩提者：以证得一切种智，圆满无余，是智究竟。归无所得者：以契合

性真本有，不从外得，是理究竟。上二句显修成，后一句显性具，盖从性起修，修

还契性，离性真外，无有少法可得矣！前云狂性自歇，歇即菩提，胜净明心，不从

人得也。初先示超证竟。




---
*第 1528 页*

<!-- 第 1528 页 -->

**此是过去，先佛世尊，奢摩他中，毗婆舍那，觉明分析，微细魔**

**事。**

此是举古佛辨魔法门，先佛授受，修习大定，增进圣位之心要也。奢摩他止定

之中，用毘婆舍那观慧，定慧均等，因中始觉智明，分析微细魔事。先佛是过来

人，古语云：欲知山下路，须问过来人，自然不错。则今之所说，亦唯遵先佛仪范

也。



**魔境现前，汝能谙识，心垢洗除，不落邪见。**

果能如我所说，则诸魔境，一切现前，汝便能谙识。致魔虽然由定，实乃由

心。但要心中不生胜解，则心垢洗除。主人不迷，则彼魔事，无奈汝何，自不落于

邪见网中。此正令谙识诸魔。

**阴魔销灭，天魔摧碎，大力鬼神，褫魄逃逝，魑、魅、魍、魉，无复**

**出生。**


---
*第 1529 页*

<!-- 第 1529 页 -->

阴魔，即心见二魔；由心垢洗除，则阴魔销灭。内魔既销，则外之天魔，自应

摧碎其胆。大力鬼神，见其王尚尔摧碎，自应褫魄逃逝，于十二由旬之外；魑

魅魍魉，诸小鬼神，自应潜踪匿迹，无复出生。

**直至菩提，无诸少乏，下劣增进，于大涅槃，心不迷闷。**

此上先举古佛辨魔法门，如是内魔外魔，一并潜销，故能超诸位，直至无上菩

提智果。虽然能超，而于诸位功德，无诸少乏，所谓一悟一切悟，一证一切证也。

纵是下劣二乘，亦能回小向大，励志增进。于如来所证，无余大涅槃断果，心不迷

闷，于宝所矣！

**若诸末世，愚钝众生，未识禅那，不知说法，乐修三昧，汝恐同**

**邪，一心劝令，持我佛顶，陀罗尼咒，若未能诵，写于禅堂，或带**

**身上，一切诸魔，所不能动。**

此转令咒护众生。特约末法之世，去圣时遥，足深忧虑。况愚迷暗钝众生，智

不明，而根不利。以智不明，未识禅那中，差别境相；根不利，不知佛所说，辨魔


---
*第 1530 页*

<!-- 第 1530 页 -->

法要；自力法力，二缘俱缺。而乃乐修耳根三昧，直修反闻之定。汝恐同邪者：汝

恐未能谙识魔境，误入邪网，即同于邪也。自当劝令，一心持我佛顶陀罗尼咒：无

庸他术，但专持咒，此咒既称佛顶，即最尊最胜之法，又称陀罗尼，即总一切法，

持无量义，一切法义，皆在其中。设或无读诵性。而未能诵，写于禅堂，及其住

处，或带身上；一切诸魔，所不能动者：以此咒常有，金刚藏王菩萨种族，并其眷

属，昼夜随侍故也。



**汝当恭钦，十方如来，究竟修进，最后垂范。**

《指掌疏》云：既示辨魔之法，又申结劝之义，末复教以，汝当恭钦，则如来

反复叮咛之意，已深切矣！然教以恭钦者有二义：一者、此是十方如来，从始至

终，究竟修进之法，当恭敬钦承，而修习之，此嘱以依法，成自利行也。二者、此

是十方如来，怜愍最后末世，垂留仪范，当恭敬钦承，而宣传之，此嘱以依教，成

利他行也。《宝镜疏》云：最后垂范者：以当机慇懃启请，十方如来，得成菩提，


---
*第 1531 页*

<!-- 第 1531 页 -->

妙奢摩他，三摩、禅那，最初方便；是以如来，令其生信开解，乃至示以三如来

藏，耳根圆通，正助双修，发行证入，则最初方便，能事毕矣。而更回身再来凭

倚，重详七趣，以励精修，复辨五魔，而防惑乱，此于性定，垂示初心，修习仪

范，乃在后之又后，故云：最后垂范，正与最初方便，相照应耳。大科初无问自说

五阴魔境竟。





**阿难即从座起，闻佛示诲，顶礼钦奉，忆持无失。于大众中，重复**

**白佛：如佛所言，五阴相中，五种虚妄，为本想心，我等平常，未**

**蒙如来，微细开示。**

当机即从座起，闻佛最后曲垂遗范，开示教诲，顶礼接受，钦敬奉承法旨，仰

体慈悲圣意，记忆受持，而不忘失，传示于末法也。于大众中下：具陈三问，先问

生起妄想，重复白佛，如佛所言，五阴相中，五种妄想，如色阴中坚固妄想，受阴


---
*第 1532 页*

<!-- 第 1532 页 -->

中虚明妄想，想阴中融通妄想，行阴中幽隐妄想，识阴中虚无妄想，以为根本想

心。我等平常，只知五阴相妄，当体全空；并未蒙如来，微细开示，五种妄想，以

为根本。此第一问，请细说妄源也。

**又此五阴，为并销除，为次第尽？如是五重，诣何为界？**

此次问灭除顿渐。又此五阴，既总是妄想，今欲破除，为当一并顿除，为当次

第渐尽耶？此第二问，请指示顿渐也。如是五重，诣何为界者：此三问阴界浅深，

又如是五阴五重。若欲破除，须至何等界限，为色阴边际？何等界限，为识阴边

际？此第三问，请因界浅深也。

**惟愿如来，发宣大慈，为此大众，清明心目，以为末世，一切众**

**生，作将来眼。**

如上三问，乃为进修法要。惟愿如来，大慈不倦，一一详示。不独为此现前大

众，清明心目，心地清净，目光明朗，辨识前程，进修无碍；乘愿入彼末法，将如

来语，传示后世，令一切修定众生，作将来正法眼也。初蹑前请问竟。


---
*第 1533 页*

<!-- 第 1533 页 -->





原生起元虚二判决倒计非是三结归故说妄想今初

**佛告阿难：精真妙明，本觉圆净，非留死生，及诸尘垢，乃至虚**

**空，皆因妄想，之所生起。**

此总明五阴，皆以妄想为本。佛告阿难：我说五阴，皆是妄想，以为其本者，

岂无故哉？夫精真妙明，本觉圆净者：谓纯一无杂，至真无妄，此指纯真之心，体

也。妙者寂义，明是照义，此指寂照双融，用也。名曰本觉者，拣非修成，特言圆

净者，即弥满清净，中不容他也。非留生死者：即无界内分段生死。及诸尘垢者：

即无界外所证涅槃。如前云：想相为尘，识情为垢。二俱远离，则汝法眼，应时清

明。乃至虚空者：乃至超略，世界众生，极于虚空。前云：沤灭空本无，况复诸三

有，总之生死涅槃，及诸众生世界，而至虚空，皆因妄想之所生起。盖界内分段生

死，即受、想、行三阴；界外变易涅槃，即是识阴；依正乃至虚空，即色阴也。但


---
*第 1534 页*

<!-- 第 1534 页 -->

是本觉妙明心中，元无五阴，如《心经》云；空中无色，无受、想、行、识，真空

实相中本无也。

**斯元本觉，妙明真精，妄以发生，诸器世间，如演若多，迷头认**

**影。**

此喻妄生非实。斯即指五阴，皆是妄想所生。元是本觉，即指本有觉性。妙明

精真，即指一真法界，意显体用互融耳。既元是一真，何有五阴？盖以一念妄动，

而成业识；依动故能见，发生见分；依能见故境界妄现，发生相分；既有见相二

分，遂发生有情世间，及器界世间。如是空见不分，色阴与劫浊并起。性搏四大，

受阴与见浊并起。根尘相织，想阴与烦恼浊并起。知见欲留，业运常迁，行阴与生

浊并起。性中相知，用中相背，识阴与命浊并起。总以不了惟心，用诸妄想，展转

妄成五阴。故曰如演达多，迷头认影。以演若迷头，喻众生不了惟心；认影狂走，

喻众生用诸妄想；究竟真本有，而妄本空。由众生不知真本有，而妄迷如失，如演

若头本在，而妄惊其失也。不达妄本空，而误迷为有，如演若影非实，而认为真


---
*第 1535 页*

<!-- 第 1535 页 -->

也。意表五阴，从本虚妄不实矣。初推原生起元虚竟。



**妄元无因，于妄想中，立因缘性，迷因缘者，称为自然，彼虚空**

**性，犹实幻生，因缘、自然，皆是众生，妄心计度。**

《正脉》云：此中所以必斥二计者：良以五阴，始从妄想而生，虽有恒无；终

依倒计而住，虽无恒有；所谓﹁从毕竟无，成究竟有﹂。是故二计不亡，则五阴牢

不可破矣。所以如来欲掘妄想之原，先斥所依之计也。妄元无因者：承上妄以发生

而来，则本无所有，元无有因；如前云：若有所因，云何名妄？是知现前五阴，唯

是妄想。以其展转相因，递相为种；内教学者，因立因缘，故云于妄想中，立因缘

性，已是方便，非有实义，何况外道邪见，拨无因果；复迷因缘者，而称五阴，为

自然性也。其实因缘、自然，皆为戏论，故举虚空之喻，以况显之。彼虚空之性，

虽似不动不坏，犹实幻妄所生。前云：迷妄有虚空，依空立世界是也。何况因缘、

自然，二计皆是众生妄心，颠倒分别，妄生计度，都无实义也。


---
*第 1536 页*

<!-- 第 1536 页 -->

**阿难！知妄所起，说妄因缘。若妄元无，说妄因缘，元无所有。何**

**况不知，推自然者？**

又阿难！汝果能知妄想有所起处，可说妄想以为因缘，此纵许也。若妄想元无

起处可得，当体全空，则说妄想因缘者，元无所有矣，此即夺也。因缘，乃内教小

乘，以为不了义而非真，何况外宗，并不知因缘，而谬推自然者，则愈妄之甚也。

二判决倒计非是竟。



**是故如来，与汝发明，五阴本因，同是妄想。**

是因缘、自然，二计俱非之故，如来与汝发明，五阴五重盖覆，根本生因，虽

有坚固、虚明等，五种差别，同是妄想，更无他物也。斯正如来，欲令众生，了妄

无因，知真有本也。盖佛自第一卷，普判众生误认文云：一切众生，从无始来，皆

由不知，常住真心，性净明体，用诸妄想；此想不真，故有轮转。遂将

妄想二字，重重开示，至此五阴，说出五种妄想，以为其本，分作五重，一一详


---
*第 1537 页*

<!-- 第 1537 页 -->

示，乃见为人一片婆心，成始成终之至意也。亦见本经，十卷文字，起结脉络，势

若回龙，首尾相顾也。初标说妄想之由竟。



**汝体先因，父母想生，汝心非想，则不能来，想中传命。**

此别示五重妄想，先明色阴妄想，五根六尘，皆为色阴，今特显其与妄想相应

者，且就内身五根而言。我虽然为汝发明，五阴本因，汝犹不知，色阴为坚固妄

想。故云，汝之形体，有质碍可见者，先因父母，俱动爱欲妄想而生。爱欲妄想

动，而后有赤白二渧，若汝中阴心中，非有憎爱之想，自不能揽为自体。前云流爱

为种，纳想成胎，务必父母与己，三想感应和合，而来想中，传续命根也。



**如我先言：心想醋味，口中涎生；心想登高，足心酸起；悬崖不**

**有，醋物未来，汝体必非，虚妄通伦，口水如何，因谈醋出？**

此引喻显妄。如我先于想阴文中，曾言二喻，今复引之也。心想醋味，口中涎


---
*第 1538 页*

<!-- 第 1538 页 -->

生；心想登高，足心酸起；然悬崖不有，醋物未来。但凭虚想，而口水足酸，虚妄

而应。而汝现前身体，必非与虚妄，通为一类者，口水如何因谈醋出？足酸如何因

思崖生？此句影略也。是知口水足酸，既然由想而生，汝体虚妄，亦应同于口水足

酸也。现前色阴既尔，而前之根本色阴，例此可知。



**是故当知，汝现色身，名为坚固，第一妄想。**

是故者：是汝体口水，虚妄通伦之故。应当得知，汝现在色身之体，名为坚

固，第一妄想：谓取著有力，坚固而不可解也。如父母交遘，欲爱妄想，与自己投

胎，流爱妄想，其坚固有力，自不待言矣！《正脉》问：内根固然，若兼外器，何

关妄想？答：如前世界相续中，言坚明立碍，及坚觉宝成等，亦坚固妄想也。初色

阴妄想竟。



**即此所说，临高想心，能令汝形，真受酸涩。**


---
*第 1539 页*

<!-- 第 1539 页 -->

此明受阴，即虚明妄想也。即此色阴中所说前喻，临高虚想之心，以发起受阴

者。想以取像为义，受以领纳为义，前色阴即五根，此受阴即五识，而想阴即第六

意识。临高想心，即六识，曾经悬崖险处，落卸影子，在想心中。今闻悬崖，则起

临高虚想之心，能令汝之形体，真受酸涩。受酸涩处，即受阴，于三受中，是苦

受，所谓转想成受也。悬崖不有，想虽无实，而酸涩忽形，受乃是真；如是诸受，

皆可例知其妄也。



**由因受生，能动色体，汝今现前，顺益违损，二现驱驰，名为虚**

**明，第二妄想。**

由想心为因，所以受阴生起，能动色阴之形体，真受酸涩之妄境。此由因受生

句，合临高想心；能动色体之句，合能令汝形，真受酸涩。汝今现前，正示受阴

也。所谓顺之则益，即乐受；违之则损，即苦受。二现驱驰者：即苦乐二者，现在

能驱役自心，驰流不息。文中不言不苦不乐受者，因舍受不显，苦乐二受，现前分


---
*第 1540 页*

<!-- 第 1540 页 -->

别，容易明白也。温陵曰：临高空想，而酸涩真发，违顺皆妄，而损益现驰，则受

阴无体，虚有所明，故名为虚明，第二妄想。二受阴妄想竟。



**由汝念虑，使汝色身，身非念伦，汝身何因，随念所使，种种取**

**像，心生形取，与念相应。**

此明想阴，即融通妄想，全以想阴之虚，能使色身之实，虚实相应，以见想阴

之妄也。由汝念虑者：念虑，即想阴也，亦即前所谓，浮想是也。谓由于汝之第六

意识，想念与思虑，所以能使役汝之现前色身。而身是色法，念是心法，色法本非

心法同一伦类；既非念类，不应随念，故难以汝身之色法，何因缘故，随心法之念

所使耶？即今现前，根尘相对，种种取像，想阴以取像为义，然皆因想念心生，而

后诸根之形方取；则知根身，所取之像，必定与想念而相应也。此约体通五识，故

能令色身，时时与念虑相应；前难云：随念所使者此也。《宝镜疏》取喻如歌舞工伎

之人，随他拍转，拍缓则步缓，拍急则步急，而身与念，亦若是矣。


---
*第 1541 页*

<!-- 第 1541 页 -->



**寤即想心，寐为诸梦，则汝想念，摇动妄情，名为融通，第三妄**

**想。**

寤即想心，寐为诸梦者：寤即醒也，寐即睡也。醒时即是想心，乃通于散位独

头；睡时即为乱梦，又通于梦中独头。不言定中独头者，以此经三摩，非思惟影像

之定，独头不起现行故。则汝身汝想，无时无处，而不相应；良由汝之想念不息，

以故摇动妄情，或寤或寐，纷燃无间也。则知想阴，与前五根，并五识，互融互

通，为第三妄想。不惟互融色身，随念所使，而且互通梦寐，摇动妄情。则知此

阴，双融色心两处，俱通寤寐两境，故名融通妄想也。三想阴妄想竟。



**化理不住，运运密移，甲长发生，气销容皱，日夜相代，曾无觉**

**悟。**

此明行阴，即幽隐妄想也。化理不住者：指行阴为变化之理体，有迁流之事


---
*第 1542 页*

<!-- 第 1542 页 -->

用，体属生灭，故云不住。运运密移者：谓念念迁变，秘密推移，表其幽深隐微之

动相。《庄子》喻以夜壑负舟，正此密移之意；但彼谓造化，此言行阴也。此下乃

释密移之事，能迁实体。意谓行阴，生、住、异、灭，四相迁流，念念不停，能迁

实体；如初生之时，甲渐渐长，及其壮也，发渐渐生，逮乎垂老之年，气渐渐销，

容渐渐皱，其谁使之耶？殆行阴为之。日夜相代，曾无觉悟者：此皆日夜生、住、

异、灭，无有少停，互相更代，从古及今，曾无一人，能觉悟也。波斯匿王云：变

化密移，我诚不觉者此也。

**阿难！此若非汝，云何体迁，如必是真，汝何无觉？**

此双诘是非，显体虚妄。故呼阿难，此迁流之行阴，若果非汝心者，云何能迁

变汝之实体耶？以见不非汝也。如必此迁流之行阴，是真汝心者，汝何不念念觉知

耶？以见不即汝也。是汝非汝，两不可定，足知虚妄非真矣！初体迁不觉竟。



**则汝诸行，念念不停，名为幽隐，第四妄想。**


---
*第 1543 页*

<!-- 第 1543 页 -->

幽隐者：幽深隐微。则汝诸行：指现在行阴，念念迁流，不得停住。《仁王般

若经》云：一念之中，有九十刹那，一刹那中，有九百生灭，其幽隐难知，是非莫

辨，彻体虚妄，故以妄想名之。又以密移不觉故，冠幽隐之号。《正脉》云：大抵

受、想、行之三阴，虽皆属心，而文中皆显与色身通贯；受则能令色身领境，想则

能驱使于身，行则能迁变乎体。又虽说三阴通贯色身，而实要显身为念伦，非真实

有也。四行阴妄想竟。



**又汝精明，湛不摇处，名恒常者，于身不出，见、闻、觉、知，若实**

**精真，不容习妄。**

此明识阴，即微细精想也。纯一无杂，横竖洞照，曰精明，所谓似一也。浮想

已尽，迁扰俱停，曰湛不摇处，所谓似常也。即此似一似常，元是根本识阴，体通

如来藏性，众生迷位之中，离此无别真体可得，第一卷云：识精元明是也。若以此

精明不摇之识，为恒常不变之性者，于身不出见、闻、觉、知，所谓元依一精明，


---
*第 1544 页*

<!-- 第 1544 页 -->

分成六和合也。此固以根本难知，指出现前六用，令凡小之人，知现前见、耳、

觉、知，与识精同体故。若实精一无杂，真实无妄者，自不容习种之妄染；譬如真

金，不应混杂泥沙也。

**何因汝等，曾于昔年，覩一奇物，经历年岁，忆忘俱无？于后忽**

**然，覆覩前异，记忆宛然，曾不遗失，则此精了，湛不摇中，念念**

**受熏，有何筹算？**

何因反难之词。既云若实精真，不容习妄，下正明习妄之事，故反难云：何因

缘之故，汝等曾于畴昔之年，覩一奇异之物，既见奇物，必先留心，经历年深岁

久，初时犹忆，久则斯忘，久之又久，则忆忘俱无。于后忽然，覆覩前异者：于后

来忽然之间，覆覩从前奇异之物，而记忆宛然如昔日。由前六熏习之力，熏成种

子，在八识田中，曾不遗失，故以何因反难之。六识如聚敛之吏，七识似出纳之

官，八识犹库藏之使，故知此论收执不忘，惟约第八也。理实此识，尚能忆持多

劫，无量种习，次第成熟，岂止现生之覩物耶？则此下，显妄非真，精了即精明


---
*第 1545 页*

<!-- 第 1545 页 -->

也，亦即现前见、闻、觉、知，同一无分别性，名湛不摇中。念念受熏，有何筹算

者：前念后念，受彼妄习所熏，无有停息，分剂头数，无量无边，有何可筹量计算

也。



**阿难当知：此湛非真，如急流水，望如恬静，流急不见，非是无**

**流，若非想元，宁受妄习。**

阿难！应当了知，此八识，湛不摇者，熏之以真则真，熏之以妄则妄，亦非真

常不可动摇之性也。但如急流水，《正脉》云：须取无波，平流之急水。望如恬（）

静者：以其无波之参差，无飞湍之上下也。次二句，明其正因流急，故不可见，非

真无流也。尝验其流，抛一草叶，于其水面，草叶迅疾而去，方觉其流之最急，非

无流也。若非想元者：谓此若非前四阴，妄想根元，宁受妄习所熏，此决言其犹有

微细妄想故也。




---
*第 1546 页*

<!-- 第 1546 页 -->

**非汝六根，互用开合，此之妄想，无时得灭。**

然此微细妄想，直待何时，方得销灭？除非汝之六根，互用之时，根隔开合之

际，此之妄想，亦无时而得灭也。但经用反言以显，故云：若非根解入圆通，此妄

终无灭时也。六根互用开合，正当寂灭现前时也。



**故汝现在，见、闻、觉、知，中串习几，则湛了内，罔象虚无，第五**

**颠倒，微细精想。**

此承上文，未得六根互用，未尽想元，故汝现在，见、闻、齅、尝、觉、知六

精之性，即第八识中，念念受熏，互相串穿。虽习气几微，令不散失，则湛然了知

之内，即精明湛不摇中，一分无明为能串，而六根习几为所串耳。故罔象虚无，若

无不无，似有非有，凡夫计为命根，二乘认作涅槃，虚而作实，无而为有，是为颠

倒，微细精想。谓迷真执似，迷真如藏性，执相似藏识，岂非颠倒乎？前四麤，显

此识微细，又此识虽非妙精明心，如第二月，故名精想，但多一揑而已，放手即是


---
*第 1547 页*

<!-- 第 1547 页 -->

真月矣！二详示五重妄想竟。



**阿难！是五受阴，五妄想成。**

此总结五阴，即五种妄想所成也。此五种，即是众生所受报法。受此五种，盖

覆真性，故名五受阴，又名五取蕴。一切众生，莫不取此以为自体，故名此身为五

蕴幻躯，又名五阴身也。由是而观，五阴，虽浅深麤细之不同，而要之皆妄想所

成，悉非真心本有也。

《宝镜疏》云：良以众生，自迷如来藏性，而有妄色妄心，依此色心，而成五

阴，故有世间凡、圣差别也。若以众生知见，执此五阴，为实有者，即世间法。若

以二乘知见，执此五阴，为空寂者，即出世法。若在诸佛菩萨，善得中道，了色即

空，达空即色，即为出世上上法，乃第一义谛，不思议境界也。设若离此五阴之

法，则五乘圣教，亦无安立之处也。以故，迷之则凡，悟之则圣，皆不出此。凡修

定者，苟能于是，用金刚观智，荡涤空有情计，扫除断常知见，了一真之本具，达


---
*第 1548 页*

<!-- 第 1548 页 -->

诸妄以本空，则其五阴妄想之心，当体清净，即是本如来藏，妙真如性矣！初答生

起妄想竟。



**汝今欲知，因界浅深：惟色与空，是色边际。惟触及离，是受边**

**际。惟记与忘，是想边际。惟灭与生；是行边际。湛入合湛，归识**

**边际。**

阿难前第三问，如是五重，诣何为界？佛今于第二超答云：汝现今欲知，因界

浅深者，此一科之文，披阅诸家疏释，惟交光法师，研究有得于心，详释边际之浅

深，超千估而独最，故悉依之。交光法师云：今考古训，十八界，乃云界者因义；

谓出生诸法，如地生物，而地为物因也。今五阴即界之开合，故名因界，但是阴之

别名而已。浅深，即是边际之浅深，历五阴而各有也。如色阴中，有相为色，无相

为空，若离诸色相，而栖心空净；祖家，谓之一色边，唯识，谓为空一显色，是知

尽色，而不尽空；皆未出乎色阴边际，而一切空忍，皆非究竟也。受阴中，取著曰


---
*第 1549 页*

<!-- 第 1549 页 -->

触，厌舍曰离，断诸取著，而不忘厌舍，是犹住舍受之中。故佛于离幻之后，复教

离离，是知尽触，而不尽离；亦未出乎受阴边际，而一切背舍，皆非究竟也。想阴

中，有念为记，无念为忘，除诸念而不忘无念，是仍住于静念之中。故佛言：有念

无念，同归迷闷。祖云：莫谓无心便是道，无心犹隔一重关。是知尽记，而不尽

忘，亦未出乎想阴边际，而一切无想，皆非究竟也。行阴中，以迷位，散心麤行为

生相，如二卷喻如瀑流者是也。以修位，定心细行为灭相，如此卷喻如野马者是

也。然此细行，似灭非灭，仍是清扰细迁，如定中人，不免爪生发长，足以验之。

是知尽生，而不尽灭，亦未出乎行阴边际，而一切灭定，皆非究竟也。识阴中，以

有入为湛入，盖泯行流，而灭归识海。经云：性入元澄，一澄元习，如波澜灭，化

为澄水是也。以无入为合湛，经云：内外湛明，入无所入是也。盖合字有不动之

意，即流急不见其流也。然此合湛境界，分剂非浅，良以始言湛入，特表行阴方

消，识海初入；按位已当七信，齐于四果。而圆通正在闻所闻尽，终言合湛，更名

识海久停，湛明净极，虽视湛入有加，居然仍在识境，咸不免于最细四相所迁，是


---
*第 1550 页*

<!-- 第 1550 页 -->

知尽湛入，而不尽合湛，终未出乎识阴边际；所谓清光照眼，犹似迷家，而一切明

白法身，犹未究竟也。问：识阴尽时，毕竟何位？答：入初住，证圆通也。经云：

非汝六根，互用开合，此之妄想，无时得灭；是其明征也。问：此之识阴，既惟第

八，即是业识，而别经论，皆谓无明生相，等觉后心方尽，今言初住即尽，而后位

依何住持耶？答：彼是渐教所谈，初住等觉，尚隔天渊，岂遽说尽？此是圆顿之

旨，经文从互用中，顿超诸位，能入金刚干慧，非等觉后心而何？应知胜义中，真

胜义性，大不思议，不应以渐而难圆也。然以此总较，因界之浅深者，若但知色为

色，而不知空亦是色者，知色界之浅者也；知空色之皆色者，知色界之深者也。如

是乃至但知湛入为识，而不知合湛亦识者，知识界之浅者也；知湛入合湛皆识者，

知识界之深者也。是则发挥五重妄想，可谓极尽其境界矣！



**此五阴元，重叠生起，生因识有，灭从色除。**

阿难前第二问云：又此五阴，为并销除，为次第尽？故如来在此第三，而追答


---
*第 1551 页*

<!-- 第 1551 页 -->

之。此五阴生灭次第，即六根结解次第，故先明五阴，生起灭除，二重次第。此五

阴元，是从细向麤，一重叠一重，次第生起也。生则从细向麤，因迷藏性，以为识

性，故曰生因识有。由识而行，由行而想，由想而受，由受而色；如人著衣，必自

内向外，而渐著故。灭则从麤向细﹒须从色阴先除。则受、想、行、识，次第渐除；

如人脱衣，必自外向内，而渐脱也。

**理则顿悟，乘悟并销；事非顿除，因次第尽。**

此单陈灭除次第，而仍兼始悟则无次第，而终修须次第也。盖此五阴，以理推

究，如前所云：五阴本因，同是妄想。既唯妄想，妄性本空，一念顿悟，乘此心

开，则五重妄想，如红炉点雪，一并销除，有何浅深次第之可得耶？《正脉》举喻，

夜暗惊杌为鬼，奔驰荒越，一被他人说破，鬼想全销。若就事相而论，事，谓修断

之事，色心诸法，非能顿除，务必自浅而深，因五阴之次第而渐除以尽也。《正脉》

云：鬼想虽已全销，而驰途岂能遽返，要须历返前途，方归旧处矣！总是顿悟，渐

修之意而已。


---
*第 1552 页*

<!-- 第 1552 页 -->

**我已示汝，劫波巾结，何所不明，再此询问？**

此乃斥问。取第五卷，绾巾以示伦次之文云。六结不同，一巾所造，令其杂

乱，终不得成；是结解，定有伦次，故云：我已示汝，劫波巾结。前阿难亦云：是

结本以次第绾生，今日当须次第而解。于彼既知，于此即应理会。故责云：何所不

明，再此询问。此处破阴之文，与解六结而入圆通比之，破五阴而登初住，法数五

六参差，如何会合？答：初于闻中，入流亡所，所入既寂，动静二相，了然

不生，初解动静二结，破色阴。如是渐增，闻所闻尽，解根结，破受阴。尽

闻不住，觉所觉空，解觉结破想阴。空觉极圆，空所空灭，解空结，破行阴。生灭

既灭，寂灭现前，解灭结，破识阴。如是解结破阴，若合符节矣。

《宝镜疏》问：如何是顿悟渐除之义乎？答：如大海猛风顿息，是顿悟也；波浪

渐停，是渐除也；如婴儿诸根顿生，是顿悟也；力量渐备，是渐除也；如太阳顿

出，是顿悟也；霜露渐消，是渐除也；如春笋顿长，即与母齐，是顿悟也；枝叶分

敷，节节而上，是渐除也。若但顿悟，而不渐除，则有解无行，执理迷事；若但渐


---
*第 1553 页*

<!-- 第 1553 页 -->

除，而不顿悟，则有行无解，执事迷理；均非正修真三摩地也。二具答三问竟。



**汝应将此，妄想根元，心得开通，传示将来，末法之中，诸修行**

**者，令识虚妄，深厌自生，知有涅槃。不恋三界。**

此总结五阴，劝令传示将来也。故嘱云：汝应将此五阴妄想根本元由，一一研

究，色阴坚固妄想，受阴虚明妄想，想阴融通妄想，行阴幽隐妄想，识阴微细精

想。心得开通者：谓妄想之名，虽浅深次第有异，了达同一虚妄，更无根绪；此劝

其自利不迷也。传示将来下，劝其利他普益也。徧言末法之中者：以众生根基浅

薄，执心太重，五阴难除。诸修行者，若不思修行，则姑勿论耳。如要修行，则当

令识五阴体性，虚妄根元，既是虚妄，五阴岂有真实，认妄为真，故有轮转。深厌

自生者：谓既达五阴全妄，其体本空，则深切厌离之志，自然发生矣！知有涅槃

者：知本有不生不灭，真性全在，依此为本修因地心，然后圆成果地修证，不复更

恋三界，有漏生死因果矣。恋字与厌字，敌体相反，既厌而岂恋哉？二因请重明五


---
*第 1554 页*

<!-- 第 1554 页 -->

阴生灭竟。并上大科，谈五魔令识，以护堕落竟。自阿难请谈七趣以来，至此说

法，更为一周，名为超有出魔周。

《指掌疏》云：首楞严，翻为究竟坚固，以不动不坏为义。今经精研七趣，唯

是自业所招；详辨五魔，都缘邪思所致；重明五阴，总以妄想为根。自业所招，七

趣成而密因坏；邪思所致，五魔起而了义亡；妄想为根，五阴覆而万行颓。密因

坏，则正信不坚；了义亡，则正解不固；万行颓，则真修必坠；是始终不坚，而有

坏也。今知自业所招，业不造，而七趣空；邪思所致，思无邪，而五魔遁；妄想为

根，想离妄，而五阴销。七趣空，则密因本具，而正信坚矣！五魔遁，则了义现

前，而正解固矣！五阴销，则万行无滞，而真修成矣！真修既成，妙证必克，据此

则生信、发解、起行、证果，从始至终，究竟坚固，不动不坏；题中首楞严三字，

义统乎此。自阿难请定以来，历谈至此，为正宗分竟。



两利之胜五结大众法喜今初


---
*第 1555 页*

<!-- 第 1555 页 -->

**阿难！若复有人，徧满十方，所有虚空，盈满七宝，持以奉上微尘**

**诸佛，承事供养，心无虚度，于意云何，是人以此施佛因缘，得福**

**多不？**

此明流通分。流者：流传后世；通者：通达十方。经分三分，譬如一人：初序

分如首，五官具存，观之便知善恶，亦如经中序分，一观便知，是大乘小乘。二正

宗分如身，五脏全在，以为一身之要。三流通分如足，以便行走。经有流通分，能

成法益，流传无尽，通达无边也。此以财施较定供佛之福。阿难！设若复有一人，

徧满十方虚空，则虚空无尽可知；如是虚空，盈满七宝，则七宝无边可知；以此满

空七宝，供养一佛二佛，则财施之胜，福田之广可知；何况持以奉上微尘数诸佛，

一一悉皆，钦承奉事。心无虚度者：即无有一佛，而空过者，则福田之广，愈可知

矣！又以满空七宝供养，是广大心；供养诸佛，是第一心；微尘诸佛，心无空过，

是常时心；如是三心并发，在汝阿难之意，以为云何？是人以此施佛，殊胜因缘，

得福多不多耶？


---
*第 1556 页*

<!-- 第 1556 页 -->



**阿难答言：虚空无尽，珍宝无边，昔有众生，施佛七钱，舍身犹**

**获，转轮王位，况复现前，虚空既穷，佛土充徧。皆施珍宝，穷劫**

**思议，尚不能及，是福云何，更有边际？**

阿难答言：虚空徧满十方，故言无尽；珍宝盈满虚空，故言无边。昔有下，举

例较量，昔有众生，施佛七钱，获转轮王位者：据达磨显宗论云；无灭尊者

（）。昔于殊胜福田（），因以七钱，施设食供，后异熟报，七返生于三

十三天，七生人中，为转轮王，最后生于大贵释种，余如《阿含》等经不录。转轮

圣王，统领四大部洲所有国土，人中福报第一；七宝具足，千子围绕。七宝者：金

轮宝、马宝、象宝、主兵臣宝、主藏臣宝、女宝、宝藏瓶。况复现前有人，虚空既

穷，十方佛土，又充徧珍宝，持以奉上，微尘诸佛，纵使穷劫，以第六意识，思量

拟议，尚不能及。如是福报，云何更有边际。




---
*第 1557 页*

<!-- 第 1557 页 -->

**佛告阿难：诸佛如来，语无虚妄。若复有人，身具四重，十波罗**

**夷，瞬息即经此方他方，阿鼻地狱，乃至穷尽十方无间，靡不经**

**历。**

欲显灭恶之功，先示真实之语。因以下：弘经之时至少，而灭恶获福甚多，恐

难生信。故先举诸佛如来，所有语言，无有虚而不实，妄而不真，汝当谛信也。

若复有人，身具小乘，淫、杀、盗、妄，四根本重罪；十波罗夷：大乘十种重

罪。波罗夷：义当极恶，亦译名弃。谓若犯此罪之一者，即应堕狱，况复俱犯？即

应速堕；故云瞬息即经此方他方，阿鼻地狱等。瞬息时之极短，犹言临堕迅速也。

先堕此方阿鼻地狱，具足一劫；更堕他方，阿鼻地狱，具足一劫，乃至展转，穷尽

十方无间。无间者：即阿鼻之华言也。靡不经历者：显十方俱经，诸狱备历

也。

**能以一念，将此法门，于末劫中，开示未学，是人罪障，应念消**

**灭，变其所受，地狱苦因，成安乐国。**


---
*第 1558 页*

<!-- 第 1558 页 -->

此举暂尔弘经，即指将要堕狱之人。能以一念者：谓能以一念，回光返照，背

尘合觉，顿悟圆通法门；深入一门，彼六知根，一时清净。既顿悟已，又将此法

门，于末劫中，开示未学，修禅那者，令其各得开悟，续佛慧命，绍隆佛种。然而

弘经之功虽少，惟以一念，其所得之益甚多，不可为喻。是人罪障，应念消灭者：

是人罪障，即小乘四重、大乘十弃。应念者：应其弘经之一念，顿悟真如本有，妄

想本空，则何罪不消，何障不灭？所谓千年暗室，一灯能破；又如一星之火，便可

燎原，顿成灰烬。变其所受地狱苦因，成安乐国者：不惟只消罪障，且能变苦为

乐，其故何也？以能将此法门，于末劫中，开示未学。此法门，即圆顿法门，圆彰

法界，极显一心，此一念心，即十方如来，成佛真体，故能变苦因成乐国，化魔界

成佛界矣！

**得福超越，前之施人，百倍千倍，千万亿倍，如是乃至，算数譬**

**喻，所不能及。**

此不仅离苦得乐，仍当得福无量，超越无比。前之施人者：即超越前以盈空珍


---
*第 1559 页*

<!-- 第 1559 页 -->

宝，奉上尘数诸佛之人。超越百倍、千倍、千万亿倍，如是展转乃至算数譬喻，所

不能及倍。总之前人之福，任说无有边际，回不能及于此福之少分耳。超越前人，

略有三义：一、约佛，不以财施为重，惟以法施为重，以能一念，悟此圆顿法门

故。二、约行，不以自行为要，惟以化他为要，以能于末劫中，开示未学故。三、

约福，前是有漏之福，此是无漏之福，以能出离生死，永脱轮回故。譬如摩尼一

颗，胜似海宝千般，阿伽陀药，压倒医方万品，则超越前福，固其宜矣！三叹灭恶

之功竟。



**阿难！若有众生，能诵此经，能持此咒，如我广说，穷劫不尽，依**

**我教言，如教行道，直成菩提，无复魔业。**

弘经利益，转苦为乐，已如上说。今举无恶，诵经持咒之人言之。能诵此经

者：能诵持显文，一心不乱，若文若义，了解分明。能持此咒者：能加持密咒，三

业相应，有正有助，自能得益。如我广说，穷劫不尽者：此诵持之福，如我以四无


---
*第 1560 页*

<!-- 第 1560 页 -->

碍辩才，广为宣说，穷劫说其所得之福，所受之报，尚不能尽。然而自利之行，尚

且如此，何况更能利他乎？

依我教言，如教行道者：如前文言，汝等必须，将如来语，于我灭后，传示末

法，徧令众生，觉了斯义。此首二句，即依我教言。下于我灭后，宣传开示，徧令

末法，一切未学众生，觉了如斯辨魔之义，此即如教而行利他之道。诵经持咒，既

是显密双修，而自行化他，仍复自他两利也。

直成菩提，无复魔业者：况无上菩提，必须两利圆满，方克证入。从初发心

住，一超直入，妙觉果海，圆满菩提，于其中间，中中流入，更无魔业肆扰，诸委

曲相。《指掌疏》云：此经显密双修，自他两利，如风帆扬于顺水，若狮弦奏于群

音，自然直成菩提，无复魔业。此功德所以无尽，而称赞所以靡穷也。



**佛说此经已。比丘、比丘尼、优婆塞、优婆夷，一切世间，天人阿修**

**罗，及诸他方，菩萨二乘，圣仙童子，并初发心，大力鬼神，皆大**


---
*第 1561 页*

<!-- 第 1561 页 -->

**欢喜，作礼而去。**

佛说此经已者：自阿难请定之后，如来初示佛定总名，令知诸佛，修因克果；

次说奢摩他路，令悟密因，大开圆解；三说三摩修法，令依耳根，一门深入；四说

禅那证位，令住圆定，疾趣菩提；正说妙定始终已竟。复详初心紧要，初谈七趣劝

离，以警淹留；次辨五魔令识，以护堕落；三请重明五阴，生灭之相，正宗已竟。

复说流通，较量持福，灭恶之功，两利之胜，至此所应说者，皆已说竟。

比丘、比丘尼、优婆塞、优婆夷，解见在前。序分，唯列比丘，余三或是后来，

今则俱列，以如来凡说法处，必有四众，为内护故。一切世间，天、人、阿修罗、

八部列三，余亦应有；以如来说法处，必有八部，为外护故。序分不列，非所急

也。及诸他方，菩萨、二乘者：他方菩萨，序分中，咨决先来众，及音感后至众。

他方二乘，序分中，唯列辟支无学，并未列罗汉，或亦后来，故以俱列。圣仙童子

者：内修圣道，外现仙身，不坏童真，故称圣仙童子。或因闻法而来，或因护咒而

至，故序分不列。并初发心，大力鬼神者：鬼神特加发心；大力者：表其立志护


---
*第 1562 页*

<!-- 第 1562 页 -->

法，具大神力，可以降魔制外，而为外护之众。皆大欢喜者：合会大众，法喜充

满，既闻正宗，而获本妙圆心；复闻流通，而知究竟弘益。依如来之密因，起了义

之修证，发菩萨之万行，一超直入，妙庄严海；自庆成佛有分，皆大欢喜也。作礼

而去者：进而闻法于师，退而修法于己；作礼：表谢法之仪；而去：为自修之行。

又去不徒去，要休去，歇去，冷湫湫地去，正所谓狂性自歇，歇即菩提，胜净明

心，本周法界，不从人得也。全部正文，讲解已竟。

稽首十方婆伽梵一切尊法贤圣僧本师释迦牟尼佛首楞严经最上乘

愿赐慈悲垂护念顿令下智成净慧每于深奥玄妙旨精研细讨得领会

启悟密因与了义逆流照性发明耀一门深入达心源究竟坚固无动坏

妄性本空真本具一超直入如来地仰符圣意述微言普愿流通续慧命


---
*第 1563 页*

<!-- 第 1563 页 -->

法师诞生灵异，弱冠出家，禅、净兼通，行、解相应。诸山卓锡，胜地传经，

集缁素于一堂，宏佛法以济世。翰墨精通，诗、文优美，尤其余事耳！似此道德文

章种种，已于六十寿辰时，由孙明法居士。刊传《事略》中见之矣。转瞬十有四年，

辛卯五月，欣逢法师七十寿辰，迺节采前刊，增编近事，不尚虚文，但求纪实，有

类年谱，俾贡世人获悉师之宏愿，及其为教尽瘁之苦衷，以励来者。惟师仍谦逊未

遑，而门徒实有不能已于言者，兹者七十有四，时大佛顶首楞严经讲义刊行于世，

谨续前篇，笔之于左：

法师福建古田县人，俗姓吴，父讳元云，母阙氏，祷观音大士，梦抱子至，既

觉而法师生。五龄椿萱失荫，稍长业儒，聪颖绝伦，有神童之称。年十八，顿悟人

生如幻，便欲出家，为叔父所阻。十九岁大病愈后，发愿出家，即投福州鼓山，礼

兴化梅峰寺增西上人为师，法名弘悟，字圆瑛，韬光则别号也。翌年依鼓山涌泉寺


---
*第 1564 页*

<!-- 第 1564 页 -->

妙莲和尚授具足戒。二十一岁至常州天宁寺，依冶开和尚参究禅宗，经四寒暑。是

年禅七，带病参禅，至二七第二日，定境现前，身心廓然！即说偈曰：狂心歇处幻

身融，内外根尘色即空；洞彻灵明无罣碍，千差万别一时通。廿五岁，参宁波天童

寺寄禅和尚，别号八指头陀者，从习禅定，一心参究。

甘八岁冬，定中前境复现，身心俱空，自是慧业增明，定功益力，乃取前习楞

严经读之，凡向之未通者，无不明晰。复从通智、谛闲、祖印、慧明、道阶诸法师，

修习教观，宗说兼通，辩才无碍，已使海内，共仰宗风矣！前清宣统元年，法师重

兴鄞县接待寺，寺为历朝古刹。从新拆建，并创办佛教讲习所。辛亥光复，佛门多

故，遂同寄禅和尚，入都请愿，组织中华佛教总会，以挽颓风，时被选为参议长。

是夏，买舟渡老虹桥，适退潮覆舟，溺水几殆；得庆再生，殆天遣作道揆焉。

六年，任宁波佛教会会长，并创立僧民学校二所。

七年，创办宁波佛教孤儿院，真、养兼施，工、读并重，各省闻风，相率倣效，

此慈善事业，实佛徒应行举办，方合慈悲为本之宗旨。


---
*第 1565 页*

<!-- 第 1565 页 -->

九年春，赴北平。演讲《楞严》《法华》两经，法缘甚盛。时北五省旱灾，师

发起佛教筹赈会，劝募巨款，赈救灾黎。是年秋，在宁波七塔寺讲楞严经。

十一年，赴南洋群岛，新加坡、槟榔屿讲经，感化者众。遂倡设槟城佛教研究

社。

十二年，游化台湾时，曾在基隆灵泉寺，台中慎斋堂，台南开元寺，新竹州金

刚寺等处，宣扬佛化，法雨频施，三根普被。时新竹州有一小塘，名湖渒者，水浅

而小，然年必淹毙数命，视为惨事，地方绅耆恭请法师亲为超度，师因与约，全州

人士，应持斋禁屠以示诚敬，果能允诺，自当任之。绅云：当商之官厅，师在台南

讲经时，得来函一一照办，请择日超荐，遂即覆函，届时首途，到州时往迓法驾之

车夫，呼曰菩萨至矣！请登车。师讶以询？车夫云：前夜湖，有数鬼魂，各向其

各家属们相告，谓菩萨将来超度，故知之。迨师抵湖，群呼菩萨，欢喜若狂！超

荐既毕，复返台南讲经，越七日，州中来函致谢曰：湖水为之涸，死者得蒙超

拔，生者亦不至枉死，从此安全，真奇迹也。是秋，由台南回至泉州，同转道和


---
*第 1566 页*

<!-- 第 1566 页 -->

尚，转物当家，三人发愿，重兴开元寺。

十三年，重新建筑大开元寺，并创办开元慈儿院，陆续收养孤儿，二百余名，

至十四年春成立。十四年夏，在厦门南普陀寺，讲《楞严经》。

十五年，重渡南洋，筹募慈儿院基金，所得之款，于麻六呷，组织基金董事

会，保管本息，以垂永久。时该坡有一河，每年溺死数十人，闻法师在台超度之

验，欲请超度，师亦以全坡素食为约，欢迎到埠，道场将开，适有一大蛇，关闭笼

中，将供宴客之用，法师劝令放生，并为其说法，当扬旛时，解笼释放，而蛇腾身

数丈，一跃入河，去而复还，翘首向师称谢，如是者三，观者无不惊异！即时启建

道场，宝幡初树，天雨欲来，师因默祷观音大士，须俟法事毕，再行下雨，以启地

方人士之信心。后果如默祷，法事既毕，回坛抽衣，时大雨滂沱而至。法会七日，

应验之事非一；有卖水果者，诣坛参观，心不敬信，出言亵渎，遂发神经病。既

归，其家人即至法师处，报告所得之病，求为医治。法师即授以忏悔之法，其病遂

愈，因此敬信倍至。


---
*第 1567 页*

<!-- 第 1567 页 -->

有一佣妇，身衣不净，欲入坛中，才至门首，忽然倒地，口吐白沫，请师救

援。师至，见其人事不省，遂取水诵咒数遍，将水含一口，喷其面上即醒。少顷问

其故？答曰：见一黑面人甚大，一手执戟，一手拦阻，不许进坛，因是惊倒。法会

期中，有困于生计，欲投河自尽者，自桥上一跃而下，觉似水中有二人，扶至水

面，此人原要寻死，复入水底，依然仍被扶上，如是者再，方始呼救，桥上行人，

为其救援，送至医院，遂将其事语人。众曰：水鬼发心护法。故不要人矣。

凡欲进坛者，必须茹素更衣。时有一中学校长，信心不具，即对全体学生宣

言：谓我吃鱼，吃毕往坛，且看是否能倒？此等迷信之事，费用许多金钱，汝等不

可置信，遂大酌。忽有鱼骨，梗喉不出，乃致身死。法会圆满，是日送圣，适校长

出丧，道路传说，此即不信之果报，证信因果之说为不诬也。

十六年，以浙省鄞、奉二区，寺产将有没收之举，法师挺身卫教，奔走呼号，

幸得保存。

十七年夏，首都全国教育会议，议决全国寺院，改作学校，所有寺产，尽充教


---
*第 1568 页*

<!-- 第 1568 页 -->

育基金。法师因发起组织江浙佛教联合会，被选为主席，入都请愿，卒获成功。佛

教寺产，赖以保全。并于各埠，创办佛教慈幼院，佛教医院，佛教工厂，分担社会

责任；又于各丛林，创办佛学院，农林场等，养成自食能力；旋返福州讲经。是秋

经绅士公举，住持大雪峰崇圣禅寺；复接收城中法海寺，为雪峰下院，荒凉旧刹，

经一年经营，百废俱举。

十六年，被选为宁波江东七塔报恩寺住持。是夏中国佛教会成立，被选为主

席﹒入都力请废止不平等之管理寺庙条例，经交立法院修正，为监督寺庙条例保全

佛教产权。

十八年秋，应杭州佛教会之请，于菩提寺讲经，法喜充满！冬复应扬州愿生寺

讲经。

十九年春，浙东宁波天童宏法禅寺，改选住持，法师当选。此寺为六朝古刹，

禅宗祖庭，住众三千余指，冬参夏讲，定为常规。是夏五月进院，当即对众宣誓

曰：为法为人，尽心尽力。具有十二不（不贪名、不图利、不营私、不舞弊、不苟


---
*第 1569 页*

<!-- 第 1569 页 -->

安、不放逸、不畏强、不欺弱、不居功、不卸责、不徇情、不背理。）可谓言表行

坊，严于律已矣！随即开讲《楞严经》，四方学者云集。每年冬季，传授三坛大戒，

丕振宗风，续佛慧命，大众心悦。

二十年，复被选为全国佛教会主席。是年中央大学教职员，在京组织庙产兴学

促进会，意图没收全国寺产。法师挺身卫教，力辟其说，以民国约法所载，人民一

律平等，无宗教阶级之区分，以人民有信仰之自由，有保有财产之自由等，种种根

据，风潮遂息。是秋洪水为灾，遍十六省，法师奔走筹募。普惠灾黎。东三省沦

陷、法师通告全国佛教徒，启建护国道场，并电蒙藏院，一致拥护中央，曾撰一联

云：出世犹垂忧国泪，居山恒作感时诗。是年秋后，住持福州瑞峰林阳寺，并往兴

化莆田梅峰寺讲经。

廿一年夏，就佛教会执委之职。是秋入都，向中央党部，直接请求，发给人民

团体组织证，旋获第一号许可证书，以保全佛教。而全国佛教徒，开选举大会，依

法改选，法师复被选为主席。是冬天童火灾，殿堂楼舍被毁者九处，计五十余间。


---
*第 1570 页*

<!-- 第 1570 页 -->

两序大众，悲痛万分，佥谓此等工程，非二十年，不能恢复。法师亲出募捐，仅未

三年，全部重新，较前更见庄严，并增筑新楼二十八间，添设谷仓十余间，加筑高

墙，以防火患。

廿二年夏，中国佛教会，第五届选举大会，有嫉妒者，揑辞诬谤，法师宁静以

处，终于无损光明，因复继任主席。秋应青浦佛教徒之请，广弘法化，冬赴余姚，

讲演佛学。

廿三年夏，中国佛教会第六届全国代表大会，法师仍任主席。是秋在南京，讲

《仁王护国般若经》，著有讲义，有国府林主席撰序，并为题签。

是岁福建古田县，古祥寺之吉祥塔，受炸弹震动，塔石崩裂，法师发愿重修，

乃劝南浔顾莲成居士，及德配邢夫人，捐资独修，发现塔顶，有一石碑，文曰：宋

浙江吴兴南浔顾重修等字。足证前后千余载，遥遥相对。旋感塔放白光，众所共

覩。冬复宏化宁波余姚。

廿四年二月，往汕头潮阳揭阳等处讲经，听众踊跃，皈依者千余人。六月赴厦


---
*第 1571 页*

<!-- 第 1571 页 -->

门，妙释寺讲《金刚般若波罗密经》，听众尤多。并于鼓浪屿、日光岩讲经。是年在

沪，手创圆明讲堂，秋间落成。

廿五年春，赴长沙讲经。临别时四众数百人相送，依依不舍。至武汉三镇，复

恳留讲演，皈依座下者，指不胜屈。而天童方丈，适六年任满，坚辞法席，举大悲

和尚为主席。秋冬间，各省丛林，争迎法师为住持者，计有六处，法师悉皆辞谢。

惟福州鼓山涌泉禅寺，乃闽中首刹，桑梓攸关，义不容辞，遂于腊月回闽。

廿六年正月初二日，接理鼓山涌泉禅寺住持。四月重渡武汉三镇，宏法利生。

五月逢师六十寿辰，两序大众，为开千佛大戒，五十三日。六月游卢山牯岭，于居

士林讲经一月。仍任中国佛教会理事长，兼全国灾区救护团团长。召集苏沪佛界青

年，组织僧侣救护队，俾战时之用，经训练月余，而八一三沪战发生。遂用卡车，

运载灾区难民暨伤兵，送至上海各收容所，及佛教医院，往来通衢，众目共覩，咸

称僧界，最为勇敢。

冒险奔走，约两月余。蒙佛加被，始终仅死一僧。上海沦陷后，随军由沪沿途


---
*第 1572 页*

<!-- 第 1572 页 -->

至南京，达汉口，继续从事救护。当抗战时，以各处收容所，经费无著；十月间，

师自往南洋马来亚半岛，募集医药费，以资接济。盖无经费，直同虚设。法师即偕

徒明旸先赴新加坡总商会，请求组织，接济各处收容所。并汇款组织汉口第二僧侣

救护队。次到吉隆坡，槟榔屿总商会，组织一如新加坡，并函宁波佛教会，组织第

三僧侣救护队，均获如愿，不幸沪汉甬。相继沦陷，而汉口救护队，祗得随军至河

南。

廿七年春，师更承南洋槟榔屿极乐寺之请，住持法席。寺为鼓山之下院，于欧

洲颇著声望，允称大刹。师住持后，百废俱举，煞费苦心，及今寺院，日趋庄严，

皆出自师赐也。夏间法师回国，视察各收容所，及佛教医院，成绩均佳，重赴南洋

报告，继续募款救济。

廿八年秋，再回国到沪，当时即有某甲，暗思陷害，指使某乙，密报日本南京

宪兵司令部，谓法师乃抗日分子，曾在南洋募巨款接济。至九月一日，圆明莲池会

成立，法师在堂礼佛，忽有日方汽车四辆，载宪兵多人，如临大敌，法师及明旸


---
*第 1573 页*

<!-- 第 1573 页 -->

师，遂同时被逮。是时秋风正紧，衣服单薄，法师乃默祷观音大士，放自然气，充

满师徒二人，以免饥寒。次日拘送南京，越一宿，竟然不饥不寒。菩萨于饥寒，既

能加被，而于身命不至危险，旋即拘禁于南京日本宪兵司令部。师复念地狱天宫，

皆为净土，随处可建道场，因一心念佛，恬静若平时。审问时，先问明旸师，种种

恐吓。后乃审讯法师，面目狰狞，几濒于危，法师从容陈辩，率为折服，且渐加优

待，立拘某乙治以反造之罪，逮捕严讯，拷打终日，可见报应之速。后宪兵团长劝

诱法师，与之合作，师以老病却之。农历九月廿八日，释放返沪。始复自由，仍住

圆明讲堂，闭门谢客，专事著述。乃某甲以奸谋不遂，反向重庆诬报，谓法师受伪

政府，南洋宣抚使之命，已搭轮出国，幸当局明察其情，未予置信，终得大白。

廿九年，法师仍在讲堂，著有《劝修念佛法门》，《发菩提心文讲义》，《弥

陀经要解讲义》，《佛说八大人觉经讲义》，《楞严纲要》等书。法师不特精通性、

相，兼善诗文，书法亦妙，佳编墨宝，遍布寰宇。六旬以前，已著有《大乘起信论

讲义》，《弥陀经讲义》，《法华弘传序讲义》，《普门品讲义》，《心经讲义》，


---
*第 1574 页*

<!-- 第 1574 页 -->

《一吼堂诗集》，更有《仁王护国般若经讲义》等。曾由上海佛学书局，及圆明法

施会，出版流通，命名为圆瑛法汇。

卅年夏，天津居士林，派代表来沪，约请赴天津讲经，法师以著书辞，不克前

往。

卅一年，该林复请弘法，法师以情殷不可却，遂于夏间首途，并应北平佛教徒

之请，在广济寺讲经两阅月。

卅二年春，应无锡南京讲经，秋应天津、北平、保定等处之请，前往讲经。

卅三年夏，应无锡、苏州，秋冬应南京讲经，腊月返沪。此三年中间，信仰皈

依者，不可胜数。

卅四年春，法师因鉴说法人才缺乏，遂考取青年优秀僧伽卅二人，创办圆明楞

严专宗学院，于四月初八日，佛诞日成立，法师自任院长，每日讲经，复兼编著楞

严讲义，已成十六卷，恒至夜分，历久忘倦。

三十五年二月初四日，法师升座讲演，约一小时，忽觉舌强，辞不达意，颇自


---
*第 1575 页*

<!-- 第 1575 页 -->

骇异！反复再讲，愈觉不支。明旸师趋至座旁，扶到寝室，已不省人事。急延医诊

治，知是中风险症，治疗经一星期后，神识始清，而半身感不遂。全院学生，及信

徒等，发愿减寿，以延师寿，即各地道友信徒，亦为祈祷，越二月，手足方能动

转，此后渐渐恢复；虽曰医药生效，究亦师之道力，以及各方祈祷之力也。是秋恭

请应慈老法师，讲《华严要解》，并请觉澄法师讲《圆觉经》。

三十六年春，师为教心切，复欲升座讲经，众弟子以法师病体未健，力劝再事

休息，遂请守培老法师，讲《大乘起信论》。又请静权老法师讲《地藏经》。

是年农历五月十二日，法师七十寿诞，弟子等欲为其祝嘏，师以烽火犹惊，疮

痍未复，嘱勿多事。惟众弟子，以师齿德兼尊，声誉远播，总当略示敬意，以慰群

情。爰集缁素四众，礼佛诵经，恭请社会名流，惠然莅止，祷民生之乐康，祝道脉

之緜延。最近复据海内外各地来函，届时为师举行诞辰庆祝者，计廿余处，具见大

德所被，群情翕然。

南洋槟城极乐寺，自法师廿七年春接任以来，迨廿八年秋回国，寺务由志崐和


---
*第 1576 页*

<!-- 第 1576 页 -->

尚代理，并职事照应。旋槟城沦陷，寺众艰苦撑持。监院明德师等，以法师回国九

载，今值胜利，交通恢复。盼师飞锡南来，以慰众望。由是邀集诸山长老开会，众

意一致，公举达明老和尚，深日师为代表，返国迎请。法师以众意难却，兼极乐寺

手续未完，遂即允行。于腊月中旬，率徒明旸偕行，道经香港，蒙该地佛教联合会

欢迎，驻锡东莲觉苑，承王学仁居士，及林楞真苑长厚待，并讲楞严经大意，闻者

欢悦，得未曾有。临别时复荷欢送，于十二月廿六日安抵星洲，该坡僧伽策进社，

菩提学院，暨诸山大德，赴埠迎接。驻锡圆通寺承各寺邀宴，欢叙浃洽。

卅七年正月，望后赴吉隆坡，该坡佛教同人，到站欢迎，雪兰莪佛教徒，假中

华大会堂，开欢迎大会，旋赴巴生坡、观音亭，致祭转物老和尚，该地侨贤，假华

商公所，开会欢迎。道经怡保，承三宝洞，宗鉴决师，暨东莲小筑，胜进法师，及

霹雳佛学社诸团体，开会欢迎，并请开示，法师讲演，慧辩如流，群众倾心。二月

中旬，至槟榔屿，极乐寺大众，暨北马佛教徒百余人。至埠迎接。法师到已，与诸

欢迎者，同至极乐寺，随即开会欢迎，久别重逢，弥觉忻幸！极乐寺于沦陷时，幸


---
*第 1577 页*

<!-- 第 1577 页 -->

得大众同心苦守，而寺宇依然如故，且新建药师殿，并修理全部殿堂，法师见之，

喜慰无量！嗣复应华严寺之请，讲《八大人觉经》，适福州鼓山涌泉寺，来函详述

两序大众开会，佥举法师复位住持，由盛慧老和尚，为护理方丈，本年三月上浣，

为法师宏开寿戒。

极乐寺，自妙莲老和尚，开山以来，迄今六十余载，道风远播，誉冠南洋，两

序首领公议，今岁法师逢七秩晋一诞辰，大众为开千佛寿戒，四众云集，数百余

人，济济一堂，为马来亚空前之胜会，至四月八日圆满。后复应吉打坡观音亭，如

贤和尚之请，讲《劝修念佛法门》，善信受化者众。法师以国内要务待理，亟欲返

国，于五月上旬启程，经吉隆坡、新加坡，由香港乘机抵沪。此行也，虽为日无

多，而宣扬大乘佛法，高竖戒幢，使未信者生信，增长善根；已信者深造，精进行

道，法师之所赐，实至深且巨也。综计所收信徒，三千余人，无怪乎所经各地，报

章赞扬备至，逾古稀年龄，而能为法忘躯，诚难能而可贵也。

三十八年春，法师整理旧稿，将《一吼堂文集》，《住持禅宗语录》，弘化纪


---
*第 1578 页*

<!-- 第 1578 页 -->

念册，《盂兰盆经讲义》付印流通，广宣法益。更有《楞严经讲义》已编十六卷，

尚余三分之一，大愿未偿，遂从事续编，闭门谢客，专一其心，于是编至辛卯四

月，佛诞前三日编毕，全部共廿四卷，装成五册，即行问世。凡海内外，参加附印

助印者，不乏其人。足征法师一生，研究《楞严》，近代推为独步！将见是书出世，

令人舍识用根，忘尘照性，悟圆理，起圆修，得圆证，疾趣无上菩提矣！


---
*第 1579 页*

