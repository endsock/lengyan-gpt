## 大佛頂如來密因修證了義諸菩薩萬行首楞嚴經講義第二十卷

**即从座起，顶礼佛足。合掌恭敬，而白佛言：大威德世尊，慈音无**

**遮，善开众生，微细沉惑，令我今日，身心快然，得大饶益！**

此处仍属正宗分。然正宗未竟，遽结经名者，以前为正修，阿难问定，如来答

定。总示别答，从因至果，言义俱周，理应结名。以后为助道，资助楞严大定之成

功，故别详护定要法。初谈七趣劝离者，此以戒助定。二辨五魔令识者，此以慧助

定而已。《正脉》云：自经初，每曰轮转，曰诸趣，曰轮回，曰沦溺，乃至十二类

生，皆以谓此，而不及详言，故此委谈劝离，所以警淹留也。

此谢前述益，即从本座而起，顶礼佛之双足，合掌恭敬，而白佛言：大威德世


---
*第 1218 页*

<!-- 第 1218 页 -->

尊；十二类生，颠倒妄想，一时顿销，故具折伏之大威。五十五位，增上妙理尽情

吐露，故具摄受之大德。慈音无遮：教不简乎亲疎，机不分乎胜劣。善开

众生，微细沉惑者：善巧方便，开示众生，微细烦恼，以思惑修道位中所断，行相

难了，故曰微细。无始俱生无明，故曰沉惑。此皆破妄也。妄既破，而真自显，喜

菩提之有分，知涅槃之可修，从此生死无干，故得身心快然，得大饶益也。初谢前

述益竟。



**世尊！若此妙明，真净妙心，本来徧圆，如是乃至，大地草木，蝡**

**动含灵，本元真如，即是如来，成佛真体。**

此总问诸趣。先据唯心真实。世尊，若此众生，所具如来藏性：其体不变曰

妙；其用随缘曰明；从来无妄曰真；究竟不染曰净；具此四种德相，曰妙心；本来

周徧圆满。妙心既已如是，乃至超略之词，超四大、五阴、根、尘、识法，以及虚

空，乃至大地草木，蝡动含灵，本来原具，真如自性，即是十方如


---
*第 1219 页*

<!-- 第 1219 页 -->

来，成佛真体，无二无别。

**佛体真实！云何复有：地狱、饿鬼、畜生、修罗、人、天等道？世尊！**

**此道为复本来自有？为是众生妄习生起？**

既是佛体，自应真实，云何复有七趣之虚妄耶？等道，即仙道。世尊此等诸

道，因何而有？为复真如体中本来自有耶？为是众生心中妄习生起耶？若是真如体

中，从本以来自有，则七趣不应虚妄；若是众生心中，妄想习气生起，则心外有

法，与今现悟徧圆之义不符，所以未敢深领，而致问也。又前满慈所问：清净本

然，云何忽生三种生续？此阿难所问，佛体真实，云何复有七趣虚妄？同耶异耶？

答：前问三种生续，起于性觉必明，妄为明觉；今问七趣虚妄？由于情想差别，故

见轮回。若悟后文，精研七趣，皆是昏沉，诸有为相，妄想受生，妄想随业，于妙

圆明，无作本心，皆如空华，元无所著；但一虚妄，更无根绪，则二疑俱释矣！二

总问诸趣竟。




---
*第 1220 页*

<!-- 第 1220 页 -->

**世尊！如宝莲香比丘尼，持菩萨戒，私行淫欲，妄言行淫，非杀非**

**偷，无有业报。发是语已，先于女根，生大猛火，后于节节，猛火**

**烧然，堕无间狱。**

此淫报。举现事以问地狱之报也。称呼曰世尊！如宝莲香比丘尼，持菩萨大

戒，而又私行淫欲，既已破戒，且以妄言谤戒。谓行淫，非同杀生害命，非比偷劫

财物，但是彼此交欢，现前无业，将来亦无果报。盖私淫是破戒，妄言无报是破

见；毁律误人，罪恶弥甚；故感华报、果报，一时俱受。发是语已，先于女根，生

大猛火者：淫欲属火，故感女根生大猛火，业力增上，报不容缓也。后于节节，猛

火烧然者：《乌刍章》云：说多淫人，成猛火聚，信不诬矣！此华报不足以偿，故

命终神识，径堕地狱，而受果报矣！《指掌疏》云：下云九情一想，下洞火轮，身

入风火，二交过地，轻生有间，重生无间。今宝莲香，虽说淫欲无报，犹信杀偷有

报，似是九情一想，受报应在风火二交过地。但以毁戒误人，罪恶极重，故云堕无

间地狱。


---
*第 1221 页*

<!-- 第 1221 页 -->

**瑠璃大王，善星比丘，瑠璃为诛瞿昙族姓；善星妄说一切法空；生**

**身陷入，阿鼻地狱。**

瑠璃报复属怒，善星邪见属痴，亦举现事，以问地狱之报。合上宝莲香私行淫

欲，总之淫、怒、痴三，为堕狱之因。为人在世，不可不慎；若复修行，更宜痛戒。

瑠璃王，是匿王太子，诛瞿昙族姓，以报一言之辱。惟以瞋怒增胜，杀戮太过，故

致堕狱耳。瑠璃王少时，定省外氏，适释种为佛新造讲堂，庄严灿烂，中设法座，

佛尚未坐，而瑠璃王竟坐其上。释氏骂曰：此婢生物，汝有何福，敢于中坐？催逐

令出。太子出已，语侍臣好苦言：释种辱我至此，我绍位后，汝当告我，我起兵伐

之。婢生物：因匿王求婚于释氏，若不许，恐挟嫌伐我；若许，又非所愿；后乃以

婢女，充为释种女嫁之。太子是其所生，此次来外婆家。及至长成，废父自立；好

苦来告大王，曾记释种一言之辱乎？遂起兵伐释种。目连请佛救度，佛乃默然。于

是目连以钵盛诸释种，至于天上。大兵既至，恣行杀戮。瑠璃王有欲害佛，入见佛

已，毛骨悚然。佛记七日之后，当入地狱。王惧，率领军队，乘船入海；时至，水


---
*第 1222 页*

<!-- 第 1222 页 -->

中自然出火烧灭。大兵既退，目连见佛曰：当时请佛救度，因佛默默无语，我乃以

钵盛救，送到天上，今则持归。佛语之曰：定业不可转，非汝神力，所能奈何！启

钵视之，皆化为血水矣！

远因者：佛言往昔罗阅城中，有池多鱼，天旱水干，人向池中捕鱼。内有鱼

王，一名麸，二名多舌，藏在泥中，池水既干，泥觉有动，遂为人捕。时有小儿，

手持竹竿，戏敲其头三下。尔时捕鱼人，今释种是，麸鱼瑠璃王是，多舌好苦是，

小儿即我身是。详出《涅槃》，及《瑠璃王经》。善星，亦云善宿。《阿含经》云：

是佛堂弟之子，或曰即调达之子。《涅槃》云：善星比丘，亲近恶友，退失四禅，

生恶邪见，作是说言：无佛无有涅槃，如来虽复为我说法，而我真实，谓无因果。

即妄说一切法空。

《指掌疏》云：瑠璃瞋怒杀人，已属重罪，且所杀又非常人，乃瞿昙族姓。善

星妄说法空，即是邪痴，若更为窃取利养，仍兼偷盗。二人之罪，俱为极重，故皆

以生身陷狱。下云：纯情即沉，入阿鼻地狱，若沉心中，有谤大乘，毁佛禁戒，诳


---
*第 1223 页*

<!-- 第 1223 页 -->

妄说法，虚贪信施，滥膺恭敬，更生十方阿鼻地狱。今瑠璃恣杀，善星逞妄，似是

纯情，固应沉于阿鼻地狱。且瑠璃恣意杀戮，甚欲害佛，善星诳妄说法，虚贪信

施，或亦更生十方阿鼻地狱。但生身陷入地狱，人所共见。陷后备受五无间报：

一、趣果无间，不经中阴。二、形无间，一人亦满狱城，多人亦满。三、苦具无间，

此种苦具用毕，再换他种。四、命无间，一日之中，万生万死，受罪死矣，巧风一

吹，依旧复活。五、经劫无间，狱中具足一大劫，劫满寄生他方地狱，再一劫，其

罪未毕，转寄他方。

**此诸地狱，为有定处？为复自然，彼彼发业，各各私受？惟垂大**

**慈，开发童蒙，令诸一切持戒众生，闻决定义，欢喜顶戴，谨洁无**

**犯。**

敢问世尊，以上三人观之，此诸地狱，为有一定处所，虽造业不同，皆归此

处，同受报耶？为复各自其然，而彼彼发业有异，各各私受其报耶？此问有二意：

上问别业同受，后问别业别受，所以不明而疑也。惟愿垂大慈悲，开发我等，幼童


---
*第 1224 页*

<!-- 第 1224 页 -->

蒙昧；此乃当机，愧无大智，有类童蒙，恳求开发，正知正见，令诸一切持戒众

生，闻示决定义门，不致犹预，自然心生欢喜，身则顶戴，益加谨洁奉持，而无犯

戒之事矣！初阿难请问竟。



正今初

**佛告阿难：快哉此问！令诸众生，不入邪见。汝今谛听，当为汝**

**说。**

佛告阿难快哉者：合意之问，如上私行淫欲，恚怒恣杀，愚痴妄语，淫、怒、

痴三、皆属邪见；今以此问，而得发明。普令众生，不入邪见，咸归正道，岂不庆

快于心哉！汝今谛实而听，吾当为汝，分别解说，地狱同别之义也。初赞叹许说

竟。






---
*第 1225 页*

<!-- 第 1225 页 -->

初依真起妄分内外二释成坠升由情想今初

**阿难！一切众生，实本真净，因彼妄见，有妄习生，因此分开，内**

**分外分。**

此明真如，随缘起妄，妄有七趣。阿难！如彼七趣，一切众生，所具藏体，实

是本来元具真如佛性，清净妙心，无诸杂染；因彼一念妄动，遂成妄见，即无明现

行，故有妄习生焉；即杂染种子，由无明种习为因，致有七趣虚妄。汝疑佛体真

实，何因有妄者，此也。下叹广释虚妄，发明情想。因此分开，内分外分：内分，

即众生身分之内，深生耽著。外分，即众生身分之外，悬求胜应。此虽情想升坠，

胜劣不同，总不出虚妄习气而已。初依真起妄分内外竟。



**阿难！内分即是众生分内，因诸爱染，发起妄情，情积不休，能生**

**爱水。**

初标内分境，即是众生，身分之内。因诸爱染下，显内分心，因于内分境上，


---
*第 1226 页*

<!-- 第 1226 页 -->

生诸爱染；爱染即情也。如世间所说，喜怒哀乐爱恶欲，是谓七情，爱居其一，总

之七种皆爱也。喜则投合所爱，怒则侵犯所爱，哀则亡失所爱，爱则顺从所爱，恶

则妨碍所爱，欲则纵恣所爱，皆爱情为本，故总属爱也。最初对境起为爱染，贪恋

不舍为妄情，以妄情积久不休，则能发生贪爱之水。

**是故众生，心忆珍羞，口中水出；心忆前人，或怜或恨，目中泪**

**盈；贪求财宝，心发爱涎，举体光润；心著行淫，男女二根，自然**

**流液。**

此举事验证，情爱化水而已。是故者：是能生爱水之故。众生六根对境，生诸

爱染，如鼻、舌二根，遇著珍羞美味，心忆香味，口中水出。如眼、耳二根，对著

前人，即已故之人，或怜其色声可爱，或恨其世寿早亡，不见其形，不闻其声，心

中回忆，目中泪盈。如意根贪求财宝，即是法尘，心中发生爱涎，财宝欲至，而爱

涎资身，故举体光润。如身根贪著行淫，即是触尘，男女二根，未经交遘，自然流

液，则爱能生水之义，显然可证。


---
*第 1227 页*

<!-- 第 1227 页 -->

**阿难！诸爱虽别，流结是同，润湿不升，自然从坠，此名内分。**

阿难！诸爱虽然六根各别，流结是同者：流是流通，口中水出，目中泪盈，男

女二根，自然流液，此皆水之流通于外也。结是蕴结，举体光润，此则水之蕴结于

内也。若流若结，总是润湿为性，故曰是同。因润湿，则不能上升；不升，势必从

坠，此乃自然之理，故名内分。初内分属情故坠竟。



**阿难！外分即是众生分外，因诸渴仰，发明虚想，想积不休，能生**

**胜气。**

初标分外境，即是众生身分之外，胜妙境界。因诸渴仰，显外分心，不安本

类，志求出离；以乍闻胜境，心生渴想仰慕。渴仰即想也，渴仰之极，发明种种清

虚想念。想念积习而不休止，想极神飞，能生殊胜之气，脱离形累，必成超举之

因。

**是故众生，心持禁戒，举身轻清；心持咒印，顾盼雄毅；心欲生**


---
*第 1228 页*

<!-- 第 1228 页 -->

**天，梦想飞举；心存佛国，圣境冥现；事善知识，自轻身命。**

此举事验证，想必成飞而已。是故者：是能生胜气之故。下六念法门，依《指

掌疏》释，心持禁戒，义该念戒、念施。以心持即念：念律仪戒，能净三业；念善

法戒，能成胜因；念饶益戒，能利有情。律仪唯戒，余二皆兼于施故，举身轻清

者：念前二戒，不以自修为累；念饶益戒，不以度生为扰故。心持咒印，即是念

法；以咒为诸佛秘印，心持乎此，如佩诸佛秘印，纵遇魔外，无所畏惧，故曰；顾

盼雄毅。心欲生天，即是念天；谓厌下苦麤障，欣上净妙离也。梦想飞举者：超胜

之气，形于梦寐故。心存佛国，即是念佛；如《十六观经》，观想念佛之类。圣境

冥现者：或于禅观之中，或于梦寐之际，得见阿弥陀佛，金色之身，得历阿弥陀

佛，宝严之土；但以人所不见，而己独见，故云冥现。事善知识，即是念僧。自轻

身命者：如百城烟水，不辞疲劳，皆超胜之气耳。

**阿难！诸想虽别，轻举是同，飞动不沉，自然超越，此名外分。**

阿难！诸想虽然有六念各别，轻举是同；如梦飞为举，余四皆轻。若轻若举，


---
*第 1229 页*

<!-- 第 1229 页 -->

成以飞动为性，故曰是同。飞动则不至下沉，不沉势必超越，此乃自然之理，故名

外分。初约积习分判情想竟。



**阿难！一切世间，生死相续，生从顺习，死从变流，临命终时，未**

**舍煖触，一生善恶，俱时顿现，死逆生顺，二习相交。**

此示所感之果。意谓诸趣不同，不出情想二因，由内外情想轻重，故有升沉差

别也。阿难！一切有情，正报世间，生来死去，相续不断，如旋火轮，未有休息。

生从顺习，死从变流者：一切众生，莫不贪生恶死。生则从其随顺习气，而造善恶

等业；死则从其迁变流转，而受异类等身。故临命将终之时，六识皆已不行，而八

识尚未离体，故未舍煖触。若八识离体，煖相自尽，寿命已终。今则将死未死，现

阴欲谢，中阴未生；当此之时，正在畏死求生之际，谓以死为逆，而欲避之；以生

为顺，而欲求之；则顺逆二习，交相并发。则一生所作，一切善恶之业，随其情想

轻重，俱时感变而顿现焉。末二句，交光法师云：当在煖触之下为顺，恐是誊译之


---
*第 1230 页*

<!-- 第 1230 页 -->

讹耳。

《华严经》云：譬如有人，将欲命终，见随其业，所受报相。行恶业者，即现

地狱、饿鬼、畜生，所有一切众苦境界。作善业者，即现诸天宫殿，天真彩女，种

种衣服，具足庄严，悉皆妙好。身虽未死，而由业力，见如是事。故知地狱天堂，

本无定处；身虽未死，唯心妄见。初临终相现竟。



**纯想即飞，必生天上；若飞心中，兼福兼慧，及与净愿，自然心**

**开，见十方佛，一切净土，随愿往生。**

想，是澄心观想，非乱想也。此与卵生之想有异，彼约受生之时，妄染之想；

此约在世之时，惯习胜妙之想。纯想胜妙境界，神游分外，故即便能飞，不致坠

落，必生天上，卜居于天也。下纯情，惟局极重阿鼻；此纯想，乃统三界诸天；可

见三界诸天，皆想心善业之所感也。设若纯想飞心中，平日或有兼修福慧者，如供

佛为福业，闻法为慧业。及与净愿者：仍愿常随佛学，蒙佛授记，及与欲求往生，


---
*第 1231 页*

<!-- 第 1231 页 -->

愿见于佛。凡寿命将终，神识昏暗，观见十方，犹如聚墨，杳杳冥冥，不知何往。

今以纯想，及福慧力，与净愿力，自然心地开通，见十方佛，一切净土，如西方之

弥陀乐邦，东方之药师瑠璃等；十方俱现，胜劣攸分，故得随愿往生﹒可见此等，

亦属纯想，但兼福慧，以及愿力，所以超胜诸天耳。

**情少想多，轻举非远，即为飞仙，大力鬼王，飞行夜叉，地行罗**

**刹，游于四天，所去无碍。**

次正论杂想。情少想多者：谓胜想不纯，少杂微情，虽能轻举，而非远到，以

其竖不越于四天，横不出乎轮围故耳。即为飞仙下，应分四类，此应是九想一情，

如后文飞行仙类。大力鬼王：此应是八想二情，如岳神之类。飞行夜叉：此应是七

想三情，如鬼帅之类。地行罗刹：此应是六想四情，如山野鬼神之类。然鬼神一

道，有善有恶。恶者，专于为祸，正属鬼类；善者，兼能为福，旁通仙趣，大力鬼

神等，约兼能为福者言之；皆能飞腾，游于四天，其所去来，俱无阻碍也。

**其中若有善愿善心，护持我法，或护禁戒，随持戒人，或护神咒，**


---
*第 1232 页*

<!-- 第 1232 页 -->

**随持咒者，或护禅定，保绥法忍。是等亲住，如来座下。**

其中者：即上四类之中，若能发善愿，及存善心，愿护持我佛法。或护禁戒，

随持戒人：如戒坛中，护戒善神之类；或护神咒，随持咒者：如本经中，百灵护咒

之类；或护禅定，及修禅之者，保绥法忍，如禅堂中，护静善神之类；参禅遇

魔，则所得法，不能忍可，今则保而安之。是等则亲住如来法座之下。此明带邪

情，而有善愿者。故八部之众，皆以鬼神身，而得亲近于佛，蒙佛授记者也。初升

而不坠竟。



**情想均等，不飞不坠，生于人间，想明斯聪，情幽斯钝。**

此五情五想正相平等。不飞不坠者：由有五情，不能飞升，故上不及天仙鬼

神；由有五想，不至沉坠，故下不在地狱三途。参合两楹，故得生人世之间。想明

斯聪，情幽斯钝者：谓于总报，由具五想，想体明达，所以有聪利；如觉观知识，

推度事理，胜彼下趣也。由具五情，情体幽闭，所以有此暗钝；如不有神通，不能


---
*第 1233 页*

<!-- 第 1233 页 -->

飞举，劣彼上趣也。二不升不坠竟。



**情多想少，流入横生，重为毛群，轻为羽族。**

此坠畜生。情爱多，而胜想少者，是不均等。情多一分为六情，想少一分为四

想，流入横生。然横生复有二类：若身之重者，则为毛群走兽，地行之类；若身之

轻者，则为羽族，飞禽空行之类。

**七情三想，沉下水轮，生于火际，受气猛火，身为饿鬼，常被焚**

**烧。水能害己，无食无饮，经百千劫。**

此为饿鬼。七情三想，则沉于水轮之下，生于火轮之际，受猛火之气分，结气

成形。身为饿鬼常被焚烧者：因受气猛火之故。水能害己者：因见水变火之故，水

反能加害于己也。此乃业力使然，随识迁变，如天人见水是玻璃；鱼龙见水是窟

宅；人见水是水；饿鬼见水是火。由是无饮无食，经百千劫，常受饥虚之苦。

**九情一想，下洞火轮，身入风火，二交过地，轻生有间，重生无**


---
*第 1234 页*

<!-- 第 1234 页 -->

**间，二种地狱。**

此为地狱。九情一想者：略轻取重，因重知轻故，文中少八情二想。想少于

前，益不能飞，情多于前，愈沉于下。前在火际，今又透过火际，下洞火轮，以洞

即透过义。身入风火，二交过地者：身即坠狱之身，入此风轮、火轮，二交过之

地。此地有间无间，俱在其中，如八情二想，罪之轻者，生于有间；九情一想，罪

之重者，生于无间；此二种地狱。然斯无间，但对在狱受苦言之，非对下之阿鼻地

狱也。以既惟九情，罪恶未至极重；犹有一想，善根未至尽断故。

**纯情即沉，入阿鼻狱。若沉心中，有谤大乘，毁佛禁戒，诳妄说**

**法，虚贪信施，滥膺恭敬，五逆十重，更生十方，阿鼻地狱。**

纯情无想，唯坠不升，故临命终时，即沉入阿鼻地狱。梵语阿鼻，此云无间，

与前有异，乃罪恶极重者，所坠之处也。依《成论》略明，五种无间：一、趣果无

间，舍身即生彼故。二、受苦无间，中无乐故。三、经时无间，定一劫故。四、命

无间，中无绝故。五、形无间，身形纵广八万由旬，一人多人，皆徧满故。若沉心


---
*第 1235 页*

<!-- 第 1235 页 -->

中者：即纯情心中，以及兼罪。或有毁谤大乘，如大慢婆罗门等；毁犯禁戒，如宝

莲香等；诳妄说法，如善星比丘等。以至无实行，而虚贪信施之资财。无实德，而

滥膺四众之恭敬，甚而五逆十重，无业不造，本狱不足以偿，故云更生十方阿鼻地

狱。《法华经》云：其人命终，入阿鼻地狱，具足一劫；劫尽更生十方世界阿鼻地

狱；如是辗转，至无数劫。《地藏经》云：堕无间狱，求出无期，此界坏时，寄生他

界，皆此义也。二约临终别示升坠竟。



**循造恶业，虽则自招，众同分中，兼有元地。**

此结答前问。谓此诸地狱，为有定处，为复自然，彼彼发业，各各私受？今答

云：一切众生，循其自己所造恶业，虽则自业所感，还自来受；犹儒书所云：天作

孽犹可违，自作孽不可活也。而众所感，同分狱中，兼有本元，一定处所，此结答

别业同报，不可谓于我无分。如地狱既尔，诸趣皆然。初略示情想为升坠根由竟。




---
*第 1236 页*

<!-- 第 1236 页 -->

标后二征释十因三征释六报四总示虚妄今初

**阿难！此等皆是，彼诸众生，自业所感，造十习因，受六交报。**

上科略示情想，为升坠根由，此科详示升坠，有因果差别。故呼阿难，而告之

曰：此等因情想所感升坠之报，皆是彼诸众生，自业之所感招，设无自业，虽本有

地狱，谁能驱之入哉？此属蹑前，下乃标后，造十习之业因，受六交之果报。此虽

因果各言，义实互具，以有因必有果，而果不离因也。初蹑前标后竟。



诳习七怨习八见习九枉习十讼习今初

**云何十因？阿难！一者淫习交接，发于相磨，研磨不休，如是故有**

**大猛火光，于中发动。如人以手，自相摩触，煖相现前。**

首句总征，寄居于此。阿难！一者淫习下，则别释十因，以明感招十习；谓

淫、贪、慢、瞋、诈、诳、怨、见、枉、讼。既云为习，即是业因。下之六报，即

属苦果。而贪慢等，仍带惑名，应是兼惑业，故云习也。习有种习、现习，种习为


---
*第 1237 页*

<!-- 第 1237 页 -->

种子属惑，现习为现行属业，由种子发生现行，故作诸业。阿难！一者，淫习交接

者：淫为万恶之首，生死之根；一切众生，皆以淫欲，而正性命，故首列焉。宿世

淫欲炽盛，犹有余习，发为现行，必须内根外境，男女交接，方得成业。发于相磨

者：谓染心会合，彼此互相研磨，深求欲乐；研磨不休，则精血由是耗散。积淫成

火，故有大猛火光，于自心中发动，预现地狱相也。则死后，招引业火，自可想而

知矣。如人以手，自相摩触，煖相现前者：此以例验知，如有人以两手掌，无故自

相摩触，由是故有煖相现前者，是也。

**二习相然，故有铁床，铜柱诸事。**

二习，谓种习现习之二，犹干柴遇火，种习犹存，现习重增，互相炽然。由此

命终，故感铁床铜柱诸事。盖前之大猛火光发动，心中之狱相初萌，此之铁床铜

柱，心中之业果成就矣。据观佛三昧经云：铜柱地狱者，有一铜柱，状如火山，高

六百由旬，下有猛火，火上铁床，上有刀轮，间有铁嘴虫鸟。有灭伦伤化，非时非

处，犯不净行者，命终则生铜柱之顶，猛火燄炽，焚烧其身，惊怖下视，见铁床


---
*第 1238 页*

<!-- 第 1238 页 -->

上，有端正女，若是女人，见端正男；心生爱著，从铜柱下，至铁床上，男女二

根，俱时火起，有铁嘴虫，从男女根入，自男女根出，一日一夜，九百亿生，九百

亿死者是也。观此则知，淫报之苦，悉由心现也。

**是故十方，一切如来，色目行淫，同名欲火。菩萨见欲，如避火**

**坑。**

是淫习为害之故，十方一切如来；向人形容谓之色，自己观察谓之目，异口同

音，同名欲火。淫欲火害，甚于猛火，遭之者必至丧身失命。菩萨见此淫欲之境，

远离回避，犹如火坑相似。《宝镜疏》云：以故，诸佛同诃，审宜刻骨；菩萨共避，

宁不惊心！呜乎！欲之为火，其毒若此，惟愿有智士女，幸勿自效扑灯蛾也。初淫

习竟。



**二者，贪习交计，发于相吸，吸揽不止，如是故有，积寒坚冰，于**

**中冻冽。如人以口，吸缩风气，有冷触生。**


---
*第 1239 页*

<!-- 第 1239 页 -->

贪，乃六种根本烦恼之一，本属于惑，今云习者，以前生多贪，犹有种习，发

为现行，重加现习，互相交计，彼此筹算方得成业。发于相吸者：谓互相吸取，以

济己私。吸揽不止者：由于贪得无厌，追求不息，如是故有积寒坚冰，于中冻冽。

贪心属水，吸取属风，水若遇风，必至积寒，结为坚冰，于自心中，预现冻冽之相

矣。如人以口，吸缩风气，有冷触生者：此以例验知，如人以口空张，吸缩风气，

尚有冷触发生者是也。

**二习相陵，故有咤咤、波波、罗罗、青赤白莲、寒冰等事。**

二习，谓种习犹存，现习重增，贪吸更甚，故曰相陵。由此命终，神识故感咤

咤、波波、罗罗、青、赤、白莲、寒冰等事﹒此咤咤、波波、罗罗、皆狱中寒逼罪

人之苦声；青、赤、白莲，皆狱中冻冽罪人之形色；此乃八寒地狱之前六。准余经，

更有阿浮他，谓冻冽成疮；泥罗浮他，谓肢节脱落，是八寒后二；以寒冰等事该

之。前积坚冰，于中冻冽，心中之狱相初萌；此则寒逼之声色现前，是业果成就

矣。


---
*第 1240 页*

<!-- 第 1240 页 -->

**是故十方，一切如来，色目多求，同名贪水。菩萨见贪，如避瘴**

**海。**

是贪习为害之故，十方一切如来，向人形容谓之色，自己观察谓之目，异口同

音，此贪吸多求，同名贪水。谓贪之为害，胜于毒水，饮之者，必至腐肠烂胃。菩

萨见此贪爱之境，莫不远离，如避瘴海。瘴者疠气也，凡山海热处即有之，人若不

知，误吸其气，便成疟疾，遂至殒命也。二贪习竟。



**三者，慢习交陵，发于相恃，驰流不息。如是故有，腾逸奔波。积**

**波为水，如人口舌，自相绵味，因而水发。**

慢，亦六种根本烦恼之一，本属于惑，今云习者，以前世多慢，犹有种习，发

为现行，重加现习，互相交陵；彼此交相陵越，方得成业。发于相恃者：谓自恃豪

姓大贵，有势多财等，尊己卑他，其性高举，驰心上流，不知止息。然我慢属山，

驰流属水。山峙水驰，必致奔腾。如是故有，腾跃纵逸，奔驰之波，于自心中，预


---
*第 1241 页*

<!-- 第 1241 页 -->

现积波为水之相矣！如人口舌，自相绵味，因而水发者：此以例验知，如人以口中

之舌，舐于上腭，绵绞其舌上之味，因而遂有口水发生是也。

**二习相鼓，故有血河、灰河、热砂、毒海、融铜、灌吞诸事。**

二习，谓种习犹存，现习重增，慢流益甚，故曰相鼓，谓鼓荡陵越也；由此命

终，故感血河等报。《灌顶疏》云：狱有两山，罪人走入，两山忽合，如磨盖压，

血肉徧流，如大河海，血水涌沸，男女万数，出没其中。灰河者：经律异相云：灰

河地狱，纵广深浅，五百由旬，灰汤涌沸，罪人入河，铁刺刺身，脓血流出，痛苦

万状。热砂者：灌顶云：即黑砂地狱，热风暴起，吹热黑砂，来著罪人，烧皮彻

骨。愚谓但言热砂，不合水义，或热砂连毒海为句；盖以海沸热砂，没溺罪人，苦

毒无量故也。融铜灌吞者：《地藏经》云：烊铜灌口，热铁浇身，万死万生，动经

亿劫；此皆以类相感，更有多事，故以诸字该之。前腾逸奔波，积波为水，心中之

狱相初萌；此则血河灰河，融铜灌吞诸事，是业果成就矣。

**是故十方，一切如来，色目我慢，名饮痴水。菩萨见慢，如避巨**


---
*第 1242 页*

<!-- 第 1242 页 -->

**溺。**

是慢习为害之故，十方一切如来，色目我慢一事，名饮痴水。西域有水，饮之

则痴迷颠倒，犹岭海之贪泉，滇黔之哑泉相类。而菩萨见此自心之慢，非见他慢

也，后皆倣此。如避巨溺：巨海洪涛，沉溺难出，有智之者，莫不严避也。三慢习

竟。



**四者，瞋习交冲，发于相忤。忤结不息，心热发火，铸气为金。如**

**是故有：刀山、铁橛、剑树、剑轮、斧、钺、鎗、锯。如人衔冤，杀**

**气飞动。**

瞋，亦六种根本烦恼之一，本属于惑，今云习者，以宿生多瞋，犹余种习，发

为现行，重加现习，互相交冲，彼此冲突，方得成业。发于相忤者：谓忤逆侵犯。

忤犯结恨，而不休息，不得报复，遂起瞋心；瞋是心中火，故曰心热发火﹒铸肺气

以为金，如是故有，刀山铁橛等事。刀山者：聚刀为山；铁橛者：《正脉云：橛即棍


---
*第 1243 页*

<!-- 第 1243 页 -->

也；剑树者：竖剑为树；剑轮者：团剑为轮；斧，劈属，黄金饰斧为钺；鎗，刺

属；锯，解属。于自心中，预现杀气之相矣。如人衔冤，杀气飞动者：此以例验

知，如世人衔冤，有欲报复，观其形色，便有杀气飞动者，是也。

**二习相击，故有宫割、斩斫、剉、刺、槌、击诸事。**

二习，谓种习犹存，现习重增，瞋忤愈盛，益相攻击，念念在杀。由是命终，

神识故感宫割、斩斫、剉、刺、槌、击诸事。《指掌疏》云：宫谓割其势，名为宫

割；斩谓斫其首，名为斩斫；剉谓折其体；刺谓穿其身；槌谓笞其背；击谓杖其

臀；此皆世刑引用耳。前之心热发火，铸气为金，故有刀山铁橛等，心中之狱相初

萌；此则种种诸刑现前，是业果成就矣。

**是故十方，一切如来，色目瞋恚，名利刀剑。菩萨见瞋，如避诛**

**戮。**

是瞋习为害之故，十方一切如来，色目此瞋恚一事，名利刀剑，触之即死。菩

萨见此自心瞋恚之境，速宜远之，如逃避天诛大戮，不敢有犯也。四瞋习竟。


---
*第 1244 页*

<!-- 第 1244 页 -->



**五者，诈习交诱，发于相调，引起不住，如是故有，绳木绞校，如**

**水浸田，草木生长。**

诈，乃小随烦恼之谄。今云习者，宿世惯行谄诈，犹有种习，发为现行，重加

现习，交相哄诱，以成其业。发于相调者：谓谄诈不实，彼此欺瞒，发于相调，互

为愚弄；由是引心令起，不肯止住，造业无休，则谄诈之术，愈出愈奇，能令人不

觉不知，入其圈套。如是故有，绳木绞校：绞以绳引，谓绞而结之，令不得解；校

以木局，谓校而匣之，令不得脱。此亦于自心，预现地狱之相矣。如水浸田，草木

生长者：此以例验知，如世间以水浸田中，能令草木，不觉不知，而自生长是也。

**二习相延，故有杻、械、枷、锁、鞭、杖、檛、棒，诸事。**

二习，谓种习犹存，现习重增，谄诈愈甚，更相延引，由此命终，神识故感在

手之杻，在足之械，在项曰枷，在颈曰锁，械枷即校。易曰：屦校灭趾，何校灭

耳，即此物也。在身则受鞭杖檛棒诸事。鞭策属，杖条属，檛箠属，棒棍属。前绳


---
*第 1245 页*

<!-- 第 1245 页 -->

木绞校，心中之狱相初萌；此则杻械枷锁等，是业果成就矣。

**是故十方，一切如来，色目奸伪，同名谗贼。菩萨见诈，如畏豺**

**狼。**

是诈习为害之故，十方一切如来，色目此奸诈虚伪，名为谗贼，以谗言哄诱，

犹胜于贼，遇之者，莫不倾家荡产。菩萨见自心之诈，回避不及，如畏豺狼。豺狼

恶兽，故当避之。且能卜事，出必有获。此如谄诈之徒，以术诱人，百发百中，亦

犹是也。五诈习竟。



**六者，诳习交欺，发于相罔，诬罔不止，飞心造奸。如是故有，尘**

**土、屎、尿，秽污不净。如尘随风，各无所见。**

诳，乃小随烦恼之一，亦属于惑。今云习者：以宿世多诳，尚有种习，发为现

行，重加现习，交相欺瞒，方得成业。发于相罔者：谓矫诳虚伪，发于诬罔。所以

无者诬罔以为有，虚者诬罔以为实；诬罔不止，以为得计，遂飞动其心，造设奸


---
*第 1246 页*

<!-- 第 1246 页 -->

谋，神出鬼没，令人不觉，堕其计中。由其用心如是，故有尘土屎尿，秽污不净，

心中预现地狱之相矣。如尘随风，各无所见者：此以例验知，诬罔之计，令人迷

惑；不知者，正如风卷尘沙，尘随风势，搅乱虚空，昏天黑地，令人对面各无所见

是也。

**二习相加，故有没溺腾掷，飞坠漂沦诸事。**

二习，谓种习犹存，现习重增，诬罔愈甚，故曰相加。谓诳业倍造，如是故

有，命终神识，见有没溺腾掷，飞坠飘沦诸事。前尘土屎尿，秽污不净，心中之狱

相初萌；今见有没溺等，业果成就矣。《指掌疏》云：没溺者：似是沸屎地狱，谓

屎尿沸溢，罪人没溺于其中也。腾掷者：似是黑砂地狱，谓风吹黑砂，罪人腾掷于

其中也。飞坠者：随风上下之相；漂沦者：随沸浮沉之相。《正脉》云：诳能陷害

于人，故受没溺；诳须飞心鼓扬，故受腾掷。前尘土屎尿，秽污不净，心中之狱相

初萌；今则没溺腾掷等，是业果成就矣。

**是故十方，一切如来，色目欺诳，同名劫杀。菩萨见诳，如践蛇**


---
*第 1247 页*

<!-- 第 1247 页 -->

**虺。**

是诳习为害之故，十方一切如来，色目此欺诳，害人自害，同于劫杀；谓劫财

杀命，极言可畏也。菩萨见自心之诳，如践踏蛇虺，蛇虺时常含毒螫人，践之必受

其害。问：诳之与诈，有何差别？答：诈谓诱他，期堕我术，明取其利；诳谓欺

他，恐泄我机，暗取其利；皆属妄语，而举心不同也。六诳习竟。



**七者，怨习交嫌，发于衔恨。如是故有，飞石投砾。匣贮车**

**槛，瓮盛囊扑。如阴毒人，怀抱畜恶。**

怨即怨恨，以宿世有怨，种习仍存，发为现行，重加现习，交相憎嫌，彼此怀

怨，以成其业。发于衔恨者：谓衔怨不舍，怀恨在心，誓其报复。如是故有，飞石

投砾，匣贮车槛，瓮盛囊扑，于自心预形地狱之相矣。《指掌疏》云：飞石者：飞

以石块；投砾者：投以碎石；匣贮者：匣床盛贮；车槛者：车内槛禁；瓮盛者：盛

人于瓮，而外以火灸，如昔人有请公入瓮者是也。囊扑者：收入于囊，而举以扑


---
*第 1248 页*

<!-- 第 1248 页 -->

之，如秦始皇囊扑二弟之类是也。皆由衔怨害人，而害具即从自心中生也。如阴毒

人，怀抱畜恶者：此以例验知，正如阴毒之人，怀抱奸谋，心畜恶念，暗算害人者

是也。

**二习相吞，故有投掷、擒捉，击射抛撮诸事。**

二习，谓种习犹存，现习更增，怨恨愈深，故曰相吞，即所谓恨不生噉也。如

是故有，命终神识，见有投掷擒捉，击射抛撮诸事。投掷者：砾投石掷；擒捉者：

擒拏捉取；入匣车入瓮囊也。击射者：砾则击其头；石则射其身；抛撮者：抛扑令

死，所谓囊扑者是也。撮折其身，所谓匣贮、车槛、瓮盛者是也。始而心欲害人，

究竟反为自害；怀怨者，宜知警矣。前飞石投砾等，心中之狱相初萌；今则投掷擒

捉等，业果成就矣。

**是故十方，一切如来，色目怨家，名违害鬼。菩萨见怨，如饮鸩**

**酒。**

是怨习为害之故，十方一切如来，色目怨恨之家，名违害鬼；违背正理，暗中


---
*第 1249 页*

<!-- 第 1249 页 -->

害人，极恶之鬼。而菩萨见此怨恨之心，不敢有犯。如饮鸩酒：鸩鸟最毒，羽毛沥

酒，饮之则肠寸寸断矣！七怨习竟。



**八者，见习交明，如萨迦耶，见戒禁取，邪悟诸业，发于违拒，出**

**生相反。如是故有，王使主吏，证执文籍，如行路人，来往相见，**

见：即恶见，于诸谛理，颠倒推求。见习者：以宿生诸见炽盛，犹有种习，发

为现行，重加现习，彼此交相立破，欲明己见，故曰交明。此见行相差别有五：

一、萨迦耶：此云有身：即是身见，执我我所。二、边见：执断执常。三、邪见：

拨无因果。四、见取：非果计果，如以无想为涅槃之类。五、戒禁取：非因计因，

如持牛戒狗戒，为生天因之类。然此五种，通称恶见。文中见戒禁取句，应是见取

与戒禁取，取字双用。边见背中，邪见背正，皆为邪悟。如上五见，各有所作，故

云诸业；由此异执，故云发于违拒；互相是非，故云出生相反；不唯与正违拒，即

其自类，亦自违拒；不唯他出之见相反，即与自生之见，亦多相反；如自语相违，


---
*第 1250 页*

<!-- 第 1250 页 -->

自教相违之类。且而不肯从人就正，如是故有，王使主吏等。王使者：琰魔罗王之

使者；主吏者：主掌簿书之官吏，证其所执之文籍，于自心中，预现其相矣。如行

路人，往来相见者：此以喻验知，如行路之人，彼此来往，互相看见，不可得避者

是也。

**二习相交，故有勘问，权诈考讯，推鞠察访，披究照明，善恶童**

**子，手执文簿，辞辩诸事。**

二习：谓种习犹存，现习重增，互相交对，辨别是非。由此命终，神识见有勘

问权诈等，谓始而勘校审问，权称诈伪，此似王使事也。如不得其情，转启有司、

逼考讯问、严推重鞠，从旁体察访问，此似主吏事也。仍复不得其情，再披究生前

见业，照明神识习气，于时则有善恶童子，手执文簿，言辞辩别，载之甚详，证之

甚确，如此诸事，直得无理可申，地狱重罪，乃甘心领受矣。前王使主吏，证执文

籍，心中之狱相初萌；今勘问权诈等，是业果成就矣。

**是故十方，一切如来，色目恶见，同名见坑。菩萨见诸虚妄偏执，**


---
*第 1251 页*

<!-- 第 1251 页 -->

**如临毒壑。**

是见习为害之故，十方一切如来，形容观察，同名见坑。谓此五种恶见，甚于

深坑，一经悮入，即不能出。菩萨见诸虚妄偏执者：见理不真曰虚妄，自是他非曰

偏执。如临毒壑者：以邱壑中，有毒蛇等物，入之则必丧法身，伤慧命，急宜避

之。八见习竟。



**九者，枉习交加，发于诬谤。如是故有，合山合石，碾硙耕磨。如**

**谗贼人，逼枉良善。**

枉者：枉屈，谓驾祸逼人。今云习者，以宿世好枉，犹有种习，发为现行，再

加现习，交相加逼，以成其业。发于诬谤者：所谓本无其事，诬之为有，谤以为

实；如是故有，合山等物，已具自心。准《经律异相》云：合山：谓大石山，两山

相对，罪人入中，山自然合，骨肉糜碎，山还故处；合石者：卧罪人大石之上，以

石合之，如笮蒲萄相似。碾：即大热铁轮，轹诸罪人，令身破碎；硙：小磨也；


---
*第 1252 页*

<!-- 第 1252 页 -->

耕：谓犁耕，破其舌也；磨：即石磨地狱，谓捉罪人扑热石，舒布手足，以大热

石，压其身上，回旋而磨也；是有欲逼人，而逼己之具，先现自心，吁可畏也。如

谗贼人，逼枉良善者：此以例验知，如谗贼人。谗：谮也；贼：害也。谗谮为害，

名谗贼人；逼压无辜，枉害良善者是也。

**二习相排，故有押捺槌按，蹙漉衡度诸事。**

二习：谓种习犹存，现习重增，互相排挤，枉害不止；由此命终，神识故感押

抑揉捺，令其服罪也。设不服罪，蹙其身于囊袋，压之而漉其血，名曰蹙漉；挂其

身于权衡，秤称轻重，尺量短长，名曰衡度。诸事者：以总其余。前合山合石等，

心中之狱相初萌；今押捺搥按等，是业果成就，自作自受矣。

**是故十方，一切如来，色目怨谤，同名谗虎。菩萨见枉，如遭霹**

**雳。**

是枉习为害之故，十方一切如来，色目怨害诬谤，同名谗虎；谗言伤害，恶过

于虎。菩萨见枉屈之事，如遭霹雳。霹雳是迅雷击物之声，遭之者，莫不魂飞魄散


---
*第 1253 页*

<!-- 第 1253 页 -->

矣！九枉习竟。

癸十讼习

**十者，讼习交諠，发于藏覆，如是故有，鉴见照烛。如于日中，不**

**能藏影。**

讼，乃诤讼；諠，即諠诉。今云习者：以宿生好讼，犹有种习，发为现行，重

加现习，交相諠诉，以成其业。发于藏覆者：藏者，隐藏；覆者，盖覆。隐藏己

罪，盖覆阴私。如是故有，鉴见照烛：谓镜鉴，以见其宿业；珠照，以烛其心曲，

使其不得隐藏；于自心中，预现其相矣。此以例验知，如于日中，不能藏曲直之影

者是也。

**二习相陈，故有恶友，业镜火珠，披露宿业，对验诸事。**

二习：谓种习犹存，现习重增，讼覆交陈，如是故于命终，神识见有恶友，宿

世同造之恶友，现前作证。业镜者：能鉴宿业之镜；火珠者：能照心曲之珠。使其

披露宿业，对验诸事，必显然发明，分毫不能隐藏者。前鉴见照烛，心中之狱相初


---
*第 1254 页*

<!-- 第 1254 页 -->

萌；今则恶友业镜火珠等，是业果成就矣。

**是故十方，一切如来，色目覆藏，同名阴贼。菩萨观覆，如戴高**

**山，履于巨海。**

是讼习为害之故，十方一切如来，色目覆藏一事，同名阴贼。谓家有阴贼，久

必遭劫；喻覆藏己过，终必为害。此如来警惕于人者如此。菩萨观此覆过之境，如

头戴高山，身履巨海，终不能出，故戴愈重，而溺愈深，以喻过愈覆，而罪愈重

也。坠落极苦，无由得脱，此菩萨自相警惕者，又如此。盖诤讼一事，圣贤共惕，

急宜避之。文中二习相然，相陵等，以显由因缘具足，而后事办耳。《正脉》云：

下品往生者，虽具苦因，而火车相现，急急念佛，不成狱果；此所谓有因无缘，即

不生也。但彼仗凭佛力，非己智分。则夫悟心之人，不但地狱，一切系缚事业，平

日固当努力，突绝其因，更记临终，勿领其缘，有转身处，则阴境现前，不随他

去，方于生死，少分得其自在，切须自忖！若也道力未充，未能作主，则念佛往

生，更仗他力，万无一失矣！生死关头，故此详叙，智者宜究心焉。二征释十因


---
*第 1255 页*

<!-- 第 1255 页 -->

竟。



**云何六报？阿难！一切众生，六识造业，所招恶报，从六根出。**

首句总征。阿难下略释。阿难！一切众生：此指极恶众生，须受地狱之报。六

识造业，所招恶报，从六根出者：造业招报，根识不离；无根则识无所依，无识则

根无所别。今分言之：六识造业者：以识有了别，故能造业；是则六识为能招，而

恶报为所招矣。然业报从根出者：以此六根，元为贼媒，乃贼出入之所；既造业时

从此入，受报时仍从此出也。初总征略释竟。



思报丑初临终见坠二本根发相三正详交报今初

**云何恶报从六根出？一者见报，招引恶果：此见业交，则临终时，**

**先见猛火，满十方界，亡者神识，飞坠乘烟，入无间狱。**

首二句蹑征。所招恶报，当分两种：一自业报，二交业报。自业报者：如见业


---
*第 1256 页*

<!-- 第 1256 页 -->

所招，临终先见铁床铜柱等；交业报者：如见火烧听，能为镬汤洋铜等。见火既

尔，听水亦然，故云从六根出。如一根之识造业，连带诸根之识，例如眼见娇娆之

色，必令耳闻柔软之声，鼻齅脂粉之香，舌谈情爱之语，身图细滑之触，意恋爱欲

之乐。故受报时从一根重者为正，诸根随者为从，交相受报；如法律家，判罪而分

首从，同时各有处分也。

一者见报、招引恶果者：此详释见报等。谓眼识造业，所招引之恶果，从眼根

而出。然以果验因，是因中眼识，及眼家俱意识，造业偏多，故招引恶果，偏以眼

根为正，余根为从。此见业交者：即见业与余业交作，故云此见业交，则地狱之因

成矣。见觉属火，故当临终之时，先见猛火，徧满十方世界；亡者神识，飞坠乘

烟，入无间狱。火性上腾，故或飞；诸情所坠，故或坠。落于烟中，乘此烟气，直

入无间地狱。须知极善极恶，皆无中阴，故云直入也。初临终见坠竟。



**发明二相：一者明见，则能徧见，种种恶物，生无量畏；二者暗**


---
*第 1257 页*

<!-- 第 1257 页 -->

**见，寂然不见，生无量恐。**

发明二相者：既入狱中，仍依见业，发明二相：一者明见：由在世于明尘上，

明目张胆造恶，了无忌惮；今则徧见恶物，火蛇火狗，牛头狱卒之类，生无量畏惧

之心。二者暗见：由在世于暗尘中，瞒心昧己造恶，全不知羞；今则寂然不见，昏

天黑地，寂无所见之境，生无量恐怖之心。二本根发相竟。



**如是见火，烧听：能为镬汤、洋铜；烧息：能为黑烟、紫燄；烧味：**

**能为焦丸、铁糜；烧触：能为热灰、炉炭；烧心：能生星火、迸洒，**

**煽鼓空界。**

如是上来所说，见报之火。按下诸科，当先有本根受报之文，今补之：烧见能

为铁床铜柱。因中所见花容玉貌，今为见火所烧，眼中但见铁床铜柱之色。因中所

闻娇声爱语，今为见火所烧，耳中但闻镬汤洋铜之声。因中所齅龙涎麝香，今为见

火所烧，鼻中但齅黑烟紫燄之气。因中所尝资身补剂，今为见火所烧，舌中但尝焦


---
*第 1258 页*

<!-- 第 1258 页 -->

丸铁糜之味。因中所触冰肌玉体，今为见火所烧，身中但受热灰炉炭之触。因中所

思吴姬越艳，今为见火所烧，心中能生星火、迸洒，煽鼓空界。此皆流逸奔色之

报，有如是等苦，可不戒哉！初见报竟。



**二者闻报，招引恶果：此闻业交，则临终时，先见波涛，没溺天**

**地，亡者神识，降注乘流，入无间狱。**

二者闻报，招引恶果者：此闻报，谓耳识造业，所招引之恶果，从耳根而出。

然以果验因，是因中耳识，及耳家之俱意识，造业偏多；故招引恶果，偏以耳根为

正，余根为从。此闻业交者：即闻业与余业交作，故云此闻业交；则地狱之因成

矣。闻听属水，故当临终之时，先见波涛，没溺天地。亡者神识，降注乘流，入无

间狱：闻业殊胜。故感波涛没溺天地，心欲上升，奈为诸情所坠，故降注乘流，

愈沉愈下，入无间狱。初临终见坠竟。




---
*第 1259 页*

<!-- 第 1259 页 -->

**发明二相：一者开听，听种种闹，精神乱；二者闭听，寂无所**

**闻，幽魄沉没。**

发明二相者：既入狱中，仍依闻业，发明二相：一者开听：即动尘，由在世于

动尘上，闻一言相犯，即百般施设，欲害其身；今者听种种闹，精神愗乱。二

者闭听：即静尘，由在世于静尘中，不闻相犯之言，但心生疑虑，陷害于他；今则

寂无所闻，幽魄沉没。二本根发相竟。



**如是闻波，注闻：则能为责、为诘；注见：则能为雷、为吼、为恶毒**

**气；注息：则能为雨、为雾，洒诸毒虫，周满身体；注味：则能为**

**脓、为血、种种杂秽；注触：则能为畜、为鬼、为粪、为尿；注意：**

**则能为电、为雹、摧碎心魄。**

如是闻波，因中闻一言侮辱，即种种诘责，逾于常情。今则注闻，则能为责罪

诘情之事。因中闻一言讥毁，即怒目裂眦，震声吐气；今则注见，则能为雷为吼，


---
*第 1260 页*

<!-- 第 1260 页 -->

为恶毒气。因中闻说，花香酒气，鼻识妄生贪著；今则注息，水随气变，为雨为

雾，洒诸毒虫，周满身体。因中闻说，山珍海错，舌识贪尝其味，百计网罗，以供

口腹；今则听水注味，则能为脓为血，杂秽之物。因中闻说，娇蛾美女，身识贪恋

其触；今为听水所注，则能为畜为鬼，可畏之状，为粪为尿，不净之相。因中由闻

声作恶，设计图谋，出其不意，而害人者；今为听水所注，化为电雹摧碎心魄。此

皆流逸奔声之报，有如是等苦，可不戒哉！二闻报竟。



**三者齅报，招引恶果：此齅业交，则临终时，先见毒气，充塞远**

**近，亡者神识，从地涌出入无间狱。**

三者齅报，招引恶果者：此齅报，谓鼻识造业，所招引之恶果，从鼻根而出。

然以果验因，是因中鼻识，及鼻家之俱意识，造业偏多；故招引恶果，偏以鼻根为

正，余根为从。此齅业交者：即齅业与余业交作，故云此齅业交，则地狱之因成

矣。齅息属气，具出入息，吸则从外而入，呼则从内而出，故临终业感，先见毒


---
*第 1261 页*

<!-- 第 1261 页 -->

气，充塞远近。以齅业徧造，故亡者神识，从地涌出。谓初见毒气，入地避之；奈

毒气充塞于地，故复从地涌出。九情所坠，不觉又沉，直入无间地狱。初临终见坠

竟。



**发明二相：一者通闻，被诸恶气，熏极心扰；二者塞闻，气掩不**

**通，闷绝于地，**

发明二相者：既入狱中，仍依齅业，发明二相：一者通闻：由在世于通尘上，

齅龙麝珍馐之香而造业；今则齅气所冲，变诸恶气，熏极难忍，心神扰乱。二者，

于塞尘中，不欲齅臭秽之物，依之造业；今则齅气所冲，气塞不通，闷极气绝，昏

卧于地。二本根发相竟。



**如是齅气，冲息：则能为质、为履；冲见：则能为火、为炬；冲听：**

**则能为没、为溺、为洋、为沸；冲味：则能为馁、为爽；冲触：则能**


---
*第 1262 页*

<!-- 第 1262 页 -->

**为绽、为烂、为大肉山、有百千眼，无量咂食；冲思：则能为灰、为**

**瘴，为飞沙，击碎身体。**

如是齅报之气，因中贪齅色尘之香而造罪；今则冲息，则能为质为履，以鼻根

属息，气见息而益恶，故为质证其罪，履践其形。因中贪视美女之色而造罪；今则

冲见，以见觉属火，气见火而成烧，故为火为炬。因中贪闻娇娆之声而造罪；今则

冲听，以听闻属水，气见水而成溷，故为没溺于洋汤沸屎之中。因中贪求厌饫之味

而造罪；今则冲味，以气见味而成臭，故为鱼败之馁，羹败之爽。因中贪求情爱之

触而造罪；今则冲触，以身根属触，气见触而成杀，故为绽裂烂坏，为大肉山，有

百千眼，无量蛆虫咂食。因中贪求欲乐之思而造罪；今则冲思，以思动属风，气遇

风而成扬，故为扬灰泼瘴，飞沙掷，击碎身体，皆带扬气；此皆流逸奔香之报，

有如是等苦，可不戒哉！三齅报竟。



**四者味报，招引恶果：此味业交，则临终时，先见铁网，猛燄炽**


---
*第 1263 页*

<!-- 第 1263 页 -->

**烈，周覆世界，亡者神识，下透挂网，倒悬其头，入无间狱。**

四者味报，招引恶果者：准前眼、耳、鼻三根，既云见闻齅报，此应云尝报；

今云味报者，从所尝以为名也。此味报，谓舌识造业，所招引之恶果，从舌根而

出。以根为贼媒，引识奔走，故招引恶果，唯舌根而出。此味业交者：即味业与余

业交作，故云此味业交，则地狱之因成矣。盖舌属金，以在生时。为此舌根，贪尝

滋味，网捕禽兽，鱼鳖之属，故当临终之时，先见铁网，猛燄炽烈，周覆世界，因

味造杀，无处不到，故亡者神识，下透挂网。因见铁网，又见猛燄，欲身透过；不

意下透挂网，倒悬其头，入无间狱。初临终见坠竟。



**发明二相：一者吸气，结成寒冰，冻冽肉身；二者吐气，飞为猛**

**火，焦烂骨髓。**

发明二相者：既入狱中，仍依味业，发明二相：一者吸气，从外而入，其气必

寒，故结寒冰，而冻冽身肉。二者吐气，从内而出，其气必热，故飞猛火，而焦烂


---
*第 1264 页*

<!-- 第 1264 页 -->

骨髓。此由因中，贪食众生身肉所感。二本根发相竟。



**如是尝味，历尝：则能为承、为忍；历见：则能为然金石；历听：则**

**能为利兵刃；历息：则能为大铁笼，弥覆国土；历触：则能为弓、为**

**箭、为弩、为射；历思：则能为飞热铁，从空雨下。**

如是尝味，所感之报。因中贪食众生身肉，令彼承当忍受，含冤莫诉；今则历

于舌根之尝，亦令为承当，为忍受，伏罪无辞。因中见彼众生之被杀；今则历于眼

根之见，为见火所烧，眼中但见然金烁石之色。因中听彼众生之受烹；今则历于耳

根之听，为听水所荡，耳中但闻为利兵刃之声。因中齅彼众生之香气；今则历于鼻

根之息，为息气所蒸，鼻中但闻为大铁笼，弥覆国土之气。因中贪食众生之血肉；

今则历于身根之触，为身根所对，能为弓箭弩射之触。因中贪食众生之脂膏；今则

历于意根之思，意思属风，则能为飞热铁，从空雨下。此皆流逸奔味之报，有如是

等苦，可不戒哉！四味报竟。


---
*第 1265 页*

<!-- 第 1265 页 -->



**五者触报，招引恶果：此触业交，则临终时，先见大山，四面来**

**合，无复出路。亡者神识，见大铁城，火蛇、火狗、虎、狼、狮子。**

**牛头狱卒，马头罗刹，手执鎗，驱入城门，向无间狱。**

五者触报，招引恶果者：此触报，谓身识造业，所招引之恶果，从身根而出；

以根为贼媒，引识奔走，故招引恶果，从身根而出。此触业交者：即触业与余业交

作，故云此触业交，则地狱之因成矣。然触业最重者，莫如贪淫强逼令其丧志失

节，无所逃避。故当临终之时，先见大山，四面来合，无复出路；盖自身地、水、

火、风，即是四山。因中以此逼人，今则转为逼己也。亡者神识，见大铁城，方喜

躲避有处，又见有火蛇火狗，虎狼狮子等，则不敢入；奈有牛头狱卒，马头罗刹，

手执鎗，驱逼使入，不得不入。既入城中，即无间地狱也。初临终见坠竟。



**发明二相：一者合触，合山逼体，骨肉血溃；二者离触，刀剑触**


---
*第 1266 页*

<!-- 第 1266 页 -->

**身，心肝屠裂。**

发明二相者：既入狱中，仍依触业，发明二相：一者合触，谓贪于合触造业，

因中见他美貌如玉，强合成事；故感合山逼体，碎骨和肉，与血而俱溃也。二者离

触，谓贪于离触造业，因中见他色衰爱弛，弃离不顾；故感刀剑触坏其身，令其心

之与肝，俱受屠裂，而分碎也。二本根发相竟。



**如是合触，历触：则能为道、为观、为厅、为历见：**

**则能为烧、为𦶟；历听：则能为撞、为击、为剚、为射**

**历息：则能为括、为袋、为考、为缚；历尝：则能为耕、为钳、为斩、**

**为截；历思：则能为坠、为飞、为煎、为炙。**

如是触业，所感之报。强合之触，历于身根，则能为撞为击，为剚为射。盖撞

以杵触，击以杖触，剚以刃触，射以箭触，皆身触遇逼事也。《指掌疏》以

此八字，与历听之文对换。甚属有理，故今依之。强合之触，历于眼根，眼见属


---
*第 1267 页*

<!-- 第 1267 页 -->

火，火逼迫，则为𦶟为烧；逼住，则为𦶟；逼不住，则为烧。此皆眼见遇逼迫事

也。强合之触，历于耳根，耳根听闻，则为道为观，为厅为案。盖道为地狱之路，

多叫苦声。观为狱主之宫，多传呼声；厅为理狱之所，多审罚声；案为判罪

之据，多判结声：皆耳闻遇逼迫事也。强合之触，历于鼻根，以鼻息而遇逼迫，则

能为括为袋，为考为缚。盖括以布缠，袋以囊闭，考谓括而复考，缚谓袋而复缚，

务令气不得伸，皆鼻息遇逼迫事也。强合之触，历于舌根，以舌尝而遇逼迫，则能

为耕为钳，为斩为截。耕谓犁其舌，钳谓拔其舌，斩谓斫其根，截谓断其半：此皆

舌尝遇逼迫事也。强合之触，历于意根，以意思而遇逼迫，则能为坠为飞，忽上忽

下之状，为煎为炙，时热时燥之苦，此皆意思遇逼迫事也。此皆流逸奔触之报，有

如是等苦，可不戒哉！五触报竟。



**六者思报，招引恶果：此思业交，则临终时，先见恶风，吹坏国**

**土。亡者神识，被吹上空，旋落乘风，坠无间狱。**


---
*第 1268 页*

<!-- 第 1268 页 -->

六者思报，招引恶果者：此思报，谓意识造业，所招引之恶果，从意根而出；

以根为贼媒，引识奔走，故招引恶果，唯意根而出。此思业交者：即思业，与余业

交作，故云此思业交，则地狱之因成矣。盖思属风，有善有恶，善思则能成，恶思

则能坏；今约恶业，故临终时，先见恶风，吹坏国土。亡者神识，无所依止，被吹

上空，旋复为九情所坠，故从空落，乘于风力，不觉转入无间地狱。初临终见坠

竟。



**发明二相：一者不觉，迷极则荒，奔赴不息；二者不迷，觉知则**

**苦，无量煎烧，痛深难忍。**

发明二相者：既入狱中，仍依思业，发明二相；以思业有觉不觉，故感报亦

然。一者不觉，即灭法尘，以其不觉故，迷闷之极，心神荒乱，奔走不息。二者不

迷即觉，即生法尘，觉知则是苦境，无量煎烧，痛深难可忍受。二本根发相竟。




---
*第 1269 页*

<!-- 第 1269 页 -->

**如是邪思，结思：则能为方、为所；结见：则能为鉴、为证；结听：**

**则能为大合石、为冰、为霜、为土、为雾；结息：则能为大火车、火**

**船、火槛；结尝：则能为大叫唤、为悔、为泣；结触：则能为大、为**

**小，为一日中，万生万死，为偃、为仰。**

如是邪思，所感报风，结于现前意根。以意思而遇报风，则能为方隅，为处

所，即是受罪处也。结见者：以思业报风，结于现前眼根。以眼见而遇报风，则能

为业镜之鉴，为恶友之证，令其分明也。结听者：思业报风，结于现前耳根。以耳

闻属水，若遇报风，二力俱胜，鼓激过分，则能为大合石，若风寒水冷，则能为

冰、为霜，若水势劣风，风势劣水，则能为土为雾，如微旱起尘，带湿见雾等。结

息者：思业报风，结于现前鼻根。鼻息属风，风遇风而磨荡，则能为大火车、火船、

火槛，皆狱中苦具也。结尝者：思业报风，结于现前舌根。舌尝贪味，味遇风而便

失，则能为大叫唤，为悔为泣，皆讥渴逼恼声也。结触者：思业报风，结于现前身

根。身触从缘，风性无定，触遇风而展舒，则为大身；触遇风而局促，则为小身。


---
*第 1270 页*

<!-- 第 1270 页 -->

触遇风而忽活，则能为生；触遇风而忽毙，则能为死。一日之中，巧风所吹，万生

万死，或被风吹，而面俯于地，则能为偃，或被风吹，而面向于天，故能为仰。此

皆流逸奔法之报，有如是等苦，可不戒哉！三征释六报竟。



**阿难！是名地狱，十因六果，皆是众生，迷妄所造。**

此结前地狱十种之习因，六交之果报，若因若果，一一皆是，不了自心，迷于

妄见，不达众生相空；由此于诸众生，起于妄情，十因六果，靡不资始乎此，故云

所造。若能了知，循业妄发，所有因果，皆如梦中境界，梦时非无，及至于醒，了

无所得也。



**若诸众生，恶业同造，入阿鼻狱，受无量苦，经无量劫。**

上来所说地狱，因以习成，果以交报，大分因果，俱是如此。然地狱数有多

少，苦有重轻，今略分析之。意谓若诸众生，六根对十因，如是恶业，无不同造。


---
*第 1271 页*

<!-- 第 1271 页 -->

前之所谓纯情者，以此纯情即沉，入阿鼻狱，此极重无间，分明独为一狱，与下八

无间有别，故留阿鼻不翻。入此狱中，诸苦备历，故云受无量苦。若沉心中，有谤

大乘等，劫尽更生十方阿鼻，故云经无量真。

**六根各造，及彼所作，兼境兼根，是人则入八无间狱。**

此六根具造十因，但不同时，故云各造。及彼所作，兼境兼根者：谓除当根各

造外，复兼余境即十因也余根故。是人则入八无间狱：即前九情一想，下洞火轮，身

入风火，二交过地，轻生有间，重生无间，此即重生无间者也。

**身、口、意三作杀、盗、淫。是人则入十八地狱。**

此唯言身、口、意三，六根不交作故；唯言作杀、盗、淫，十因不圆造故。不

交作、不圆造，各未尽其极，反显上之堕阿鼻狱者，必是十因圆造，六根交作耳。

入无间狱者，必是六根各造，十因互犯；是知此科之罪，较上轻微，对下则重；故

曰是人则入十八地狱。准《泥犁经》，火狱有八，寒狱有十者是也。

**三业不兼，中间或为一杀一盗，是人则入三十六地狱。**


---
*第 1272 页*

<!-- 第 1272 页 -->

三业不兼者：谓身、口、意三，不全具也。中间或为：或者不定之辞，若错落

具陈，应有九句：一身口犯杀盗，二身口犯杀淫，三身口犯盗淫，四身意犯杀盗，

五身意犯杀淫，六身意犯盗淫，七口意犯杀盗，八口意犯杀淫，九口意犯盗淫；方

尽根境，各皆具二缺一之数也。是人则入三十六地狱：而受苦稍轻，劫数稍短矣。

**见见一根，单犯一业，是人则入，一百八地狱。**

见见一根者：于六根现见，止见一根。单犯一业者：于杀、盗、淫等，唯犯一

业。是人则入一百八地狱：而受苦益轻，劫数益短矣。以上所论，因以圆兼者为

重，单独者为轻；果以因重者狱少，因轻者狱多也。二分别轻重竟。



**由是众生，别作别造，于世界中，入同分地，妄想发生，非本来**

**有。**

由是众生，造业不同，受报亦别。如上五段，恶业不同，即别作别造也。所感

果报，各从其类。于世界中，入差别同分地狱，以受其报也。此因前问，此诸地


---
*第 1273 页*

<!-- 第 1273 页 -->

狱，为有定处，为复自然，彼彼发业，各各私受耶？故今答云：于世界中，入同分

地，则非私受也明矣。前又疑问：此道为复本来自有，为是众生妄习生起耶？今答

云：妄想发生，非本来有，则是妄生也明矣。《正脉》云：夫生之由己，应悟灭亦

由己。灭之何如？绝其恶业而已！学人慎勿闻其虚幻，遂忽略而不绝其业。当知虚

幻，不但地狱，即今目前苦事，亦是虚幻，由前业力，宛然坚实，卒难得脱，卒得

堪忍，岂可不自忖乎？是知佛慧，不可不领；而佛戒，亦不可不遵矣！初地狱趣

竟。



**复次，阿难！是诸众生，非破律仪，犯菩萨戒，毁佛涅槃，诸余杂**

**业，历劫烧然，后还罪毕，受诸鬼形。**

鬼者畏也，谓虚怯多畏，名之为鬼；此总标。地狱罪毕，入诸鬼趣，人皆错

认，合中阴与地狱，悉谓之鬼。今与辨明：一者、与中阴不同。盖人之初死，极善

极恶，皆不受中阴；若罪福皆劣，未即受生，倏然有身，名中阴身，此属无而忽有


---
*第 1274 页*

<!-- 第 1274 页 -->

之化生也。类多形三尺，自觉六根皆利，去来迅疾，无所隔碍，他观如影而已。

七日死而复生，长寿者不过七七，短者于二三七，即受生矣；此非鬼也。二者与地

狱不同。地狱纯是化生，而鬼趣则具胎、卵、湿、化四生，间有父母兄弟眷属。但

其胜者称神，劣者为鬼；如下所列，十类是也。率皆不免饥虚，均属饿鬼趣摄，此

非地狱也。但与前之七情三想，沉下水轮，生于火际者不同；彼则由恶业直堕，此

则由地狱余报耳。复次，阿难！是诸地狱，受罪众生；非即谤也，破即犯也。不惟

犯一切戒，而且谤一切戒为妄立，或言无罪无福，自陷陷人。律仪，通大小乘也。

犯菩萨戒者：即大乘戒也，十重、四十八轻等；上二约毁戒言之。毁佛涅槃者：涅

槃至理，大乘深教，今言毁者，或诃为虚妄，或斥为断灭，此约毁乘言之。夫乘、

戒二法，乃出苦之津梁，实成佛之枢要，互为缓急，尚且不可，何况俱毁？真为断

灭佛种矣！前云：若沉心中，有谤大乘，毁佛禁戒，即指此也。诸余杂业者：此总

指十习因，六交报等；诸余杂业，堕在地狱，备婴众苦，如处猛火，故曰历劫烧

然。烧尽宿业之后，则前之纯情无想，及九情一想等业，名为酬还罪毕。今重报虽


---
*第 1275 页*

<!-- 第 1275 页 -->

毕，轻报当受，故受诸鬼形。初蹑前起后竟。



鬼四瞋习蛊毒之鬼五怨习疫疠之鬼六慢习气饿之鬼七枉习幽魇之鬼

八见习魍魉之鬼九诈习役使之鬼十讼习传送之鬼今初

**若于本因，贪物为罪，是人罪毕，遇物成形，名为怪鬼。**

此详列诸鬼之趣。由前来造十习因，堕狱受报不同，上出为鬼，亦分十类：若

于本因句，总贯十科，寄居于此：谓若于根本原因，以何种习造罪，今依余习，成

为何鬼。若于往昔，以贪求财物为罪者，是人受罪既毕，而出地狱，仍依贪习，遇

物生贪，附之成形。故有依草附木，成精作怪之类，名为怪鬼。



**贪色为罪，是人罪毕，遇风成形，名为魃鬼。**

不言本因者，例上可知故。仍以贪名，贪为烦恼之首，冠一切业故，下皆准

此。若于往昔，以贪求美色为罪者，是人受罪既毕，而出地狱，仍依淫习，心爱游


---
*第 1276 页*

<!-- 第 1276 页 -->

荡，遇风成形，名为魃鬼。魃为女鬼，亦曰女妖，故呼女子之多淫者，为魃妇也。

《神异经》云：魃鬼长二三尺，其行如风，所现之处必大旱。盖以酷淫，则致阴阳

不合，妖风能令云雨不成也。



**贪惑为罪，是人罪毕，遇畜成形，名为魅鬼。**

若于往昔，以贪求诳惑为罪者，以是受罪既毕，而出地狱，仍依诳习，遇畜成

形。故有狐狸野干，鸡鼠成精之类，名为魅鬼。



**贪恨为罪，是人罪毕，遇虫成形，名蛊毒鬼。**

若于往昔，贪求瞋恨为罪者，是人受罪既毕，而出地狱，仍依瞋习，怀恨在

心，遇虫成形。虫谓毒虫，如蟒蛇蜈蚣之类；附之蛊害于人，名蛊毒鬼。《灌顶》

云：两广习妖术，令人成蛊胀者，即此鬼也。




---
*第 1277 页*

<!-- 第 1277 页 -->

**贪忆为罪，是人罪毕，遇衰成形，名为疠鬼。**

若于往昔，以贪忆宿怨为罪者，是人受罪既毕，而出地狱，仍依怨习，蓄恶欲

雪，乐为衰败，即遇衰成形。衰谓四时不正，阴阳衰败之气，散瘟行疫，名为疠

鬼。



**贪傲为罪，是人罪毕，遇气成形，名为饿鬼。**

若于往昔，贪求傲慢为罪者，是人受罪既毕，而出地狱，仍依慢习，常怀高

举，故遇气成形。气谓地上之气，下有水火二轮，蒸热发气，升于虚空，希望高

举；故附之成形，无所主宰，不得祭祀，名为饿鬼。问：饿鬼，乃一趣总名，经

云：腹大咽小，历劫不闻浆水之名，常被焚烧，水能害己，何于慢者，独受其苦

耶？答：地狱十因，各随业习，今受报既毕，仍依慢习，感报受生，遇气成形，名

为饿鬼。此乃总中之别，非独苦耶？




---
*第 1278 页*

<!-- 第 1278 页 -->

**贪罔为罪，是人罪毕，遇幽为形，名为魇鬼。**

若于往昔，以求贪诬枉为罪者，是人受罪既毕，而出地狱，仍依枉习，趣逐暗

昧，故即遇幽成形。幽谓幽隐暗昧，阴阳不分之气，附此成形，乘睡魇人，令其气

不得伸，名为魇鬼。



**贪明为罪，是人罪毕，遇精为形，名魍魉鬼。**

若于往昔，以贪求邪见，妄作聪明为罪者，是人受罪既毕，而出地狱，仍依见

习，而无正慧，故即遇精为形。精，谓日月精华之气，附以成形，显灵异于川泽，

为魍魉鬼。魍，谓其形暗昧；魉，谓其形不定也。抱朴子曰：魍魉山精，形如小

儿，独足善犯人，又好学人声，迷惑于人也。



**贪成为罪，是人罪毕，遇明为形，名役使鬼。**

若于往昔，以谄诈诱人，贪成己私为罪者，是人受罪既毕，而出地狱，仍依诈


---
*第 1279 页*

<!-- 第 1279 页 -->

习，遇明为形。明：谓咒术也，附以成形，听役使，以作祸福；不知因中，以诈成

己，今为咒术之所役使也，名为役使鬼。

癸十讼习传送之鬼

**贪党为罪，是人罪毕，遇人为形，名传送鬼。**

若于往昔，以贪求朋党，助恶兴讼，而为罪者，是人受罪既毕，而出地狱，仍

依讼习，遇人为形。即环师所云，附巫祝而传吉凶者，是也。良以因中结党，传递

隐暗之事，而讦露于人，今为鬼亦附人，发泄传说，吉凶等事，即名传送鬼。二详

列十类竟。



**阿难！是人皆以纯情坠落，业火烧干，上出为鬼。此等皆是自妄想**

**业之所招引，若悟菩提，则妙圆明，本无所有。**

此推究鬼趣之因果。阿难！是鬼趣十种人，皆以纯情无想，坠落阿鼻地狱；及

以九情一想，坠落无间；八情二想，坠落有间；以业报苦火，烧得妄情之水，至此


---
*第 1280 页*

<!-- 第 1280 页 -->

始干，由是上出为鬼。三途以地狱得出，则为上升，此推本也。此等下显妄：此诸

鬼等，皆是自心妄想颠倒，循业发现之所招引耳。若悟得真性菩提，如从梦觉，无

法可得。妙圆明者：苦不能覊曰妙；业不能碍曰圆；惑不能蔽曰明。则诸鬼之趣，

本来无所有矣！二诸鬼趣竟。





**复次，阿难！鬼业既尽，则情与想，二俱成空，方于世间，与元负**

**人，冤对相值，身为畜生，酬其宿债。**

此总标畜生趣。以其秉性愚蠢，不能自立，多赖于人，畜养而生，故名畜生。

又名旁生，此道多属覆身旁行，故曰旁生。复次，阿难！鬼业既尽者：诸鬼之业

报，苦火之焚烧，烧得既尽，则情与想，二俱成空，即超出鬼趣情想，故曰二俱成

空；此蹑前也。方于下，此起后：方于世间，与彼元有负欠财物，或形命之人，冤

家对头，互相值遇，业债难逃，身为畜生，或被宰杀，或受驱使，偿命偿财，故曰


---
*第 1281 页*

<!-- 第 1281 页 -->

酬其宿债。初蹑前起后竟。



食类七服类八应类九休类十循类今初

**物怪之鬼，物销报尽，生于世间，多为枭类。**

物怪之鬼者：昔因贪习，遇物成形，名为怪鬼。今则所附之物已销，所受之报

亦尽，形谢苦终，生于世间。因有贪物为怪余习，多为枭类。枭则附块成形，即贪

物余习；以子食母，即怪鬼余习；大率如是，故云多为。以一例余，下则准此。



**风魃之鬼，风销报尽；生于世间，多为咎征，一切异类。**

风魃之鬼者：昔因淫习，遇风成形，名为魃鬼。今则所附之风已销，所受之报

亦尽，形谢苦终，生于世间。因有贪色，为魃余习，多为咎征，一切异类。咎征

者：乃凶事之前兆，如商羊舞水，石燕飞风等，即为魃鬼兆灾余习。异类者：或为

色禽，或为淫兽，即贪色余习；一切异类句，当属此科。下第九科，多为休征，与


---
*第 1282 页*

<!-- 第 1282 页 -->

此同。十科均以类字，结尾也。



**畜魅之鬼，畜死报尽，生于世间，多为狐类。**

畜魅之鬼者：昔因诳习，遇畜成形，名为魅鬼。今则所附之畜已死，所受之报

亦尽，形谢苦终，生于世间。因有贪诳为魅余习，多为狐类。狐狸为妖兽，改形变

幻，迷惑于人，即贪诳余习。千岁狐为淫妇，百岁狐为美女，即魅鬼余习。



**虫蛊之鬼，蛊灭报尽，生于世间，多为毒类。**

虫蛊之鬼者：昔因瞋习，遇虫成形，名蛊毒鬼。今则所附之虫已灭，所受之报

亦尽。蛊灭，按诸科当是虫字。形谢苦终，生于世间。因有贪瞋，为蛊余习，多为

毒类，如蚖蛇蝮蝎，蜈蚣蚰蜓等，时时蓄毒，即贪瞋余习；或无故便螫，或触之乃

伤，皆蛊鬼余习。




---
*第 1283 页*

<!-- 第 1283 页 -->

**衰疠之鬼，衰穷报尽，生于世间，多为蛔类。**

衰疠之鬼者：昔因冤习，遇衰成形，名为疠鬼。今则所附之衰已穷，所受之报

亦尽，形谢苦终，生于世间。因有贪忆，为疠余习，多为蛔类。蛔，谓肠胃中虫，

因闭身中，即贪忆余习；乘癞而生，致结蛔症，即为疠鬼余习。



**受气之鬼气销报尽，生于世间，多为食类。**

受气之鬼者：昔因慢习，遇气成形，名为饿鬼。今则所附之气已销，所受之报

亦尽，形谢苦终，生于世间。因有贪慢，为饿余习，多为食类。食类者：世人不

知，凡属有命，尽是贪生，以猪、羊、鸡、鸭、鱼、鄨之类，视为可食。由是傲慢，

尊己陵他，恣意食噉，今亦以身肉，供人之食。斯则以报酬报，无怪其然也。



**绵幽之鬼，幽销报尽，生于世间，多为服类。**

绵幽之鬼者：缠绵幽暗，昔因枉习，遇幽为形，名为魇鬼。今则所附之幽已


---
*第 1284 页*

<!-- 第 1284 页 -->

销，所受之报亦尽，形谢苦终，生于世间。因有贪枉，为魇余习，多为服类。《指

掌疏》引《异物志》云：山鸮体有文色，土俗因形名之曰服，亦名只狐，昼伏夜出，

亦名祸鸟，鸣则有祸。盖昼伏夜出，即贪枉余习；鸣则有祸，即魇鬼余习。又服类

其义有二：一、为蚕虫貂鼠等类，供人衣服。二、为驴马骆驼等类，供人乘服。由

其贪枉为罪，遇幽为魇之余习；今为服类，酬偿先债也。



**和精之鬼，和销报尽，生于世间，多为应类。**

和精之鬼者：昔因见习，遇精为形，名魍魉鬼。今者，所和之精既销，所受之

报亦尽。和销准前后，应是精销。形谢苦终，生于世间。因有贪明魍魉余习，多为

应类，如春燕秋鸿等，知时知节，即贪明余习，忽南忽北，即魍魉余习。



**明灵之鬼，明灭报尽，生于世间，多为休征，一切诸类。**

明灵之鬼者：藉明显灵之鬼，明即神咒，昔因诈习，遇明为形，名役使鬼。今


---
*第 1285 页*

<!-- 第 1285 页 -->

则所附之明力已灭，所受之果报亦尽，形谢苦终，生于世间，多为休征，一切诸

类。休征者：吉兆之前验也。因有诈习，贪成役使余习，如嘉凤祥麟等。兆休明，

征圣治，即贪成余习。诸类者：如灵禽文兽等，识语言，随呼唤，即役使余习。

癸十循类

**依人之鬼，人亡报尽，生于世间，多为循类。**

依人之鬼者：昔因讼习，贪党为罪，遇人为形，名传送鬼。环师谓：附巫祝而

传吉凶是也。今则所依之人既亡，所受之报亦尽，形谢苦终，生于世间。因有贪党

传送余习，多为循类。循者顺也，为人畜养，循顺于人，如犬鸽之类。良以因中结

党，泄露人之隐恶，次则为鬼，附巫传送，是其余习。今则为犬为鸽，党恶受教，

传递消息，亦余习之使然也。问：如来总标，畜生原为酬债，窃观此中，多有萧散

之物，如麟凤鸿燕等类，毕竟酬何债耶？答：或被网罗售卖，或被笼系玩好，或因

捕而致命，或因闭而丧生，则何往而非酬债耶？二详列十类竟。




---
*第 1286 页*

<!-- 第 1286 页 -->

**阿难！是等皆以业火干枯，酬其宿债，旁为畜生。此等亦皆自虚妄**

**业之所招引，若悟菩提，则此妄缘，本无所有。**

阿难！是等：是十类畜生等，皆以地狱、鬼趣，业报苦火烧尽，二趣妄情，今

得干枯，生于世间，偿其宿债，披毛戴角，旁为畜生，亦为旁生，然旁生类宽，畜

生类狭；以畜者养也，明其无力自活，待人畜养，不该有力自养者，故狭也。此等

十类畜生，亦皆是虚妄惑业之所招引，自作自受也。若悟得菩提真心，本来无一

物，而此业报，犹如空华，故谓妄缘，本无所有。清净心中，无能无所，譬若晴明

空，如果眼中有翳，自觉空里华红，空本无华，病眼妄见，则见空华时，华本不曾

生，翳病若除，则见华灭，生既无生，灭何所灭，即此不生不灭，是自性菩提。菩

提人人本有，祗因妄缘障之也。菩提如何悟得，只要能缘之心不起，所缘之境自

无，所谓狂心若歇，歇即菩提，胜净明心，本周法界。三推本显妄竟。



**如汝所言：宝莲香等，及瑠璃王，善星比丘，如是恶业，本自发**


---
*第 1287 页*

<!-- 第 1287 页 -->

**明，非从天降，亦非地出，亦非人与。自妄所招，还自来受。菩提**

**心中，皆为浮虚，妄想凝结。**

此牒前问，如汝阿难所言，即问宝莲香等三人堕狱。如是恶业者：前阿难偏问

地狱，今如来总答三途，明其同一罪罚之苦趣故也。《正脉疏》云：本自发明者：

良以众生自心，如来藏中，无所不具，倘自循何等之业，即自发明何者之报。譬如

米中，诸味皆具，成糖、成醋、成酒，随其造时，即自发明，不从外得。非从下乃

至还自来受，正明不从外得也。此意，学人还须著眼，不同世间所说，自惹官刑之

意。盖世间虽知祸是自招，而犹执官刑乃是外境。今表三途，皆是自心，变化妄

境，全如梦中，并无外物；故云菩提心中，虚妄凝结。

《指掌疏》云：自妄所招，还自来受，显是我自致。菩提心中，浮想凝结，显

本无实体。据前阿难有总别二问；初总问七趣云：此道为复本来自有，为是众生妄

习生起？此云自妄所招，还自来受，是答以妄习生起。菩提心中，浮想凝结，是答

以非本来有。次别问地狱云：此诸地狱，为有定处？为复自然？彼彼发业，各各私


---
*第 1288 页*

<!-- 第 1288 页 -->

受？此云：自妄所招，还自来受，是答以自然，彼彼发业，各各私受。皆为浮虚，

妄想凝结，是答以纵有定处，亦属浮想凝结。良以前云：众同分中，兼有元地，似

有一定之处。故今并遣言，众生初以一念妄动，业识潜兴，名为浮想。次以见分俄

兴，结为现境，是曰凝结。为七趣所共依；呼为同分，若众生之自招，乃称别业。

一人发真归元，十方虚空，悉皆销殒；况诸地狱鬼畜等，又在虚空中耶？是菩提心

中，都无所有，果其彻证，无劳更疑。若乃未悟先空，只恐误人自误。古德云：了

即业障本来空，未了仍须还宿债，可弗慎欤！三畜生趣竟。


---
*第 1289 页*

<!-- 第 1289 页 -->

